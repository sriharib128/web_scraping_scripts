రచన: అంగులూరి అంజనీదేవి
	ప్రేమంటే ఒక లోతైన అవగాహన. అది ఎవరి మధ్యనైనా పుట్టొచ్చు. అది వుంటేనే జీవితం సంతోషంగా, అద్భుతంగా వుంటుంది. ఎప్పుడైనా తర్కం (లాజిక్‌) గుడ్డిదేమో కాని ప్రేమ గుడ్డిది కాదు. అదొక మౌన తరంగిణి. దాన్ని ‘నువ్వు నాక్కావాలి’ అని ఎవరూ అడగలేరు. ‘నేను నీతోనే వుంటాను’ అని ప్రేమ కూడా ఎవరితో చెప్పదు. అలాంటప్పుడు ప్రేమతో ‘నువ్వు ఎక్కడికీ వెళ్లకు, నాతోనే వుండు’ అని ఎలా చెప్పగలం… అదొక అనంతం. శక్తివంతం. ఆది, అంతం లేని మహోజ్వల జ్వాలా ప్రహేళిక. ఆపినా ఆగని భావోద్వేగపు ఉప్పెన. ఆ ఉప్పెనలో మునిగేవాళ్లున్నారు. అభిషేకించబడేవాళ్లున్నారు. ముంచినా, అభిషేకించినా అది ప్రేమకే సాధ్యం. ప్రేమ ఒడిని మించిన ఓదార్పును ఈ ప్రపంచంలో ఏమిస్తుంది? కానీ అలాంటి ప్రేమను పొందాలన్నా, జయించాలన్నా కొంత సాధన కావాలి. అంకితభావం కావాలి. అదృష్టం వుండాలి. ఏ అదృష్టాన్నయినా అర్హత లేకుండా అందుకోగలమా??
	జీవిత యుద్ధంలో మనిషి గెలవాలీ అంటే పోరాటం తప్పనిసరి. ఆ పోరాటం న్యాయబద్ధంగా ధర్మబద్ధంగా వుండాలి. కానీ మన ఆధీన రేఖ దాి శాంతియుతంగా వున్న భారతసైనికుల మీద దాడులు జరిపి తలల్ని నరికేసి, శరీరాన్ని మన భూభాగంలో వదిలి తలల్ని పాకిస్తాన్‌ వాళ్లు పట్టుకెళ్లారు. నిజంగానే యుద్ధం జరిగినప్పుడు చనిపోతే వీరమరణం కాని యుద్ధం లేకుండానే దాడులు జరపడం, చంపడం పిరికిపంద చర్య. ఇది అసలు యుద్ధవీరుల నైజమే కాదు. నైతికత అంతకన్నా కాదు.
	అంకిరెడ్డికి నిద్రపట్టక తన లాప్‌టాప్‌ని ఓపెన్‌ చేసి ఫేస్‌బుక్‌లోకి లాగిన్‌ అయ్యాడు. అక్కడ తన హోమ్‌లో పోస్టయి వున్న వీడియోను క్లిక్‌ చేశాడు. పాకిస్తాన్‌ సైనికులు, భారతదేశ సైనికులతో యుద్ధం చేస్తున్నారు. వేల రౌండ్ల తూటాలను ఫైర్‌ చేస్తున్నారు. దాన్ని చూడగానే కళ్లు తిరిగి బెడ్‌ మీద పడిపోయాడు అంకిరెడ్డి. ఆ తర్వాత ఆయన ఎప్పుడు నిద్రపోయాడో ఆయనకే తెలియదు.
	తెల్లవారి నిద్రలేచి వాకింగ్‌కి వెళ్లాలని కారును బయటకు తీశాడు అంకిరెడ్డి. ఆయన కారు మెయిన్‌రోడ్డు మీద తిన్నగా వెళ్తోంది. ఆయన ఆలోచనలో ఆయన వున్నాడు. కాలేజి గేటు రాగానే డ్రైవింగ్‌ సీట్లో కూర్చుని వున్న అంకిరెడ్డి అలర్టయి కారును కాలేజీ లోపలికి పోనిచ్చాడు. గేటు పక్కన వున్న చింతచెట్టు కింద కారును ఆపుకొని నడవటం ప్రారంభించాడు. అలా ఓ పదినిమిషాలు నడుచుకుంటూ వెళ్తే ఆయన వాకింగ్‌ చేసే ప్లేగ్రౌండ్‌ వస్తుంది. ఆ గ్రౌండ్‌లోకి వెళ్లి నాలుగు రౌండ్లు నడుస్తాడు. తర్వాత ఏరోబిక్స్‌ ఓ పది నిమిషాలు చేసి కారు దగ్గరకి ఒక పదినిమిషాల్లో నడుచుకుంటూ వస్తాడు. ఒకా రెండా ఇరవై సంవత్సరాలుగా ఆయన దినచర్య అది…
	ఆయన నడుస్తూనే వున్నాడు. గ్రౌండింకా రాలేదు. వారం రోజులుగా వర్షం పడుతున్నందువల్ల రోడ్డుకి ఇరువైపుల వున్న చెట్లు పచ్చబడ్డాయి. నేలమీద మొలిచిన పచ్చిక చిక్కబడింది. పువ్వులు విరబూసి అప్పుడప్పుడు తొడిమల నుండి విడిపోయి కింద పడుతున్నాయి. తలపైకెత్తి చూస్తే పొన్న, తురాయి, మద్ది, వేప, కానుగ చెట్ల మధ్యలోంచి నీళ్లు తాగి రావటానికన్నట్లు వేగంగా వెళ్తున్న మేఘాలు కన్పిస్తున్నాయి.
	ఆ దృశ్యాలేమీ అంకిరెడ్డికి కనబడటం లేదు. ఆయన తల వంచుకుని నడుస్తూ వున్నాడు. ఎప్పుడైనా ఆయన అలా వుండేవాడు కాదు. ఎండాకాలం వస్తే ఎండని, వర్షాకాలం వస్తే వర్షాన్ని, ఏమీ లేకుంటే ఆకాశాన్ని  చూసైనా ఆనందిస్తాడు. ప్రతిదీ హృదయంతో చూస్తాడు. మనసుతో ఆనందిస్తాడు. ఈ కాలం వచ్చిందంటే  ”ముళ్లుంటాయి రెడ్డీ! వద్దు. రోడ్డుపైకి రా! షూష్‌ విప్పి పచ్చికలో అలా వట్టి పాదాలతో నడవటం సేఫ్‌ కాదు” అని స్నేహితులు అంటున్నా నవ్వి వినకుండా నడిచేవాడు. ఏ సరదాను చంపుకునే వాడు కాదు. కానీ ఈరోజు ఎందుకో ఆయన మనసు ఉత్సాహంగా లేదు. చాలా రసహీనంగా, దిగులుగా, గుబులుగా, భయంగా వుంది. హృదయం మొత్తం డ్రైగా వుండి ఊపిరి కూడా సరిగా ఆడటం లేదు.
	వాకింగ్‌కి వెళ్లే ముందు ఆయన భార్య మాధవీలత రాత్రి నీళ్లలో నానబెట్టిన మెంతులు, బాదాంపప్పు, రాగి చెంబుతో నీళ్లు ఇచ్చి ”ఏంటండీ అలా వున్నారు?” అని అడిగింది. ఆయన సమాధానం చెప్పకుండా మూగవాడిలా చూడగానే ఆమె మౌనంగా వెళ్లి గేటు దగ్గర పడివున్న పేపర్‌ పట్టుకొచ్చింది. ఆయన బాదం పప్పు తిని నీళ్లు తాగుతుంటే పేపర్ని ఆయన ముందున్న టీపాయ్‌ మీద పెడుతూ ఆయన ముఖంలోకి పరీక్షగా చూస్తూ నిలబడింది. ఆయన నవ్వి ”ఏంటే! పిచ్చీ! ఎందుకలా చూస్తావ్‌? కొత్తవాడిని చూసినట్లు…”అన్నాడు.
	”మీరు కొత్తగానే వున్నారండీ! ఏదో పోగొట్టుకున్నట్లు కన్పిస్తున్నారు” అంది. ఆమె చాలా సునిశిత చూపు కలిగిన మహిళ. భర్తలో ఏ మార్పు వచ్చినా వెంటనే పసిగట్టేస్తుంది. ముఖం మీద వచ్చిన ముడతలనే కాదు. మనసులో వచ్చిన మడతను కూడా కనిపెట్టయ్యగలదు. అది తెలిసి, ఆయన భార్యకు మాట్లాడే అవకాశం ఇవ్వకుండా రెండు చేతులతో పేపర్‌ పట్టుకొని సీరియస్‌గా చదువుతూ కూర్చున్నాడు. ఆమె వంటగదిలోకి వెళ్లి వేడివేడిగా కాఫీ కలుపుకుని వచ్చి ఆయన చేతికి ఇచ్చింది. అప్పుడు కూడా అదే ప్రశ్న ఆమెలో… ఆయన కాఫీ తాగి ”మధూ! కారు కీస్‌ తెచ్చివ్వు” అంటూ లేచి బయటకెళ్లి స్పోర్ట్స్‌ షూస్‌ వేసుకున్నాడు. ఆమె కారు కీస్‌ తెచ్చివ్వగానే కారులో కూర్చుని గ్రౌండ్‌కి వచ్చాడు.
	వాకింగ్‌కి వచ్చినా ఆయన మానసిక స్థితిలో మార్పు లేదు. అదే ఆలోచన. అదే బాధ. రోడ్డు దిగి ఎప్పటిలాగే గ్రౌండ్‌లోకి వెళ్లి నడుస్తున్నాడు. భార్య అన్నట్లు నిజంగానే తను కొత్తగా కన్పిస్తున్నాడా? ముఖంలో బాగా మార్పు వచ్చిందా? ఆలోచిస్తున్నాడు అంకిరెడ్డి.
	రోడ్డు మీద నడుస్తున్న ఆయన స్నేహితులు ఆయన్ని చూసి ఆశ్చర్యపోతూ ”రెడ్డీ!” అంటూ పిలిచారు. అంకిరెడ్డి పలకలేదు.
	జాన్‌, నాయక్‌, వాసుదేవ్‌ చప్పట్లు కొడుతూ ”రెడ్డీ! గ్రౌండ్‌ మొత్తం బురదగా వుంది. రోడ్డు మీదకు రా! వచ్చి మాతో జాయినవు” అంటూ పిలిచారు.
	ఆ గ్రౌండ్‌ ఒకప్పుడు అలా లేదు. రోజుకి నూటయాబై ఏడు మంది వాకర్స్‌ నడిచే ఆ గ్రౌండ్‌కి రెండు సంఘాలు ఏర్పాడి ఈ మధ్యనే మట్టితో ఎత్తు, పల్లాలు లేకుండా నీట్ గా చేయించారు. అంతేకాదు వాకర్సంతా నెలకి, ఇంత చొప్పున డబ్బులు పోగు చేసుకొని సంఘసేవ కూడా చేస్తుంటారు. వాళ్లలో ఎక్కువగా ముందుకొచ్చి ఏది చెయ్యాలన్నా ఉత్సాహం చూపేది జాన్‌, నాయక్‌, వాసుదేవ్‌. ఈ మధ్యన అంకిరెడ్డి కూడా వాళ్లతో కలిశాడు. వాళ్లే ఆ సంఘానికి సెక్రెటరీ, జాయింట్ సెక్రెటరీ, ప్రెసిడెంట్, ట్రెజరరీగా వ్యవహరిస్తుంటారు. గౌరవ అధ్యక్షులుగా ఎప్పటికీ వాసుదేవే వుంటున్నాడు.
	గ్రౌండ్‌లో నడుస్తున్న అంకిరెడ్డి వాళ్లు పిలుస్తుండగానే తల తిరిగినట్లై కింద పడిపోయాడు. ఆజానుబాహుడైన అంకిరెడ్డి ఎత్తైన చెట్టు నేలమీదకి ఒరిగినట్లు దబ్బున పడిపోవడంతో రోడ్డుమీద వాకింగ్‌ చేస్తున్న ఆయన స్నేహితులతో పాటు మిగిలిన వాకర్సంతా ”అరెరె! రెడ్డి పడిపోయాడు రండి! రండి!” అంటూ ఒకరిని ఒకరు పెద్ద గొంతుతో పిలుచుకుని, రోడ్డు దిగి అంకిరెడ్డి దగ్గరకు పరిగెత్తారు.
	అంకిరెడ్డి అప్పటికే లేవబోతున్నాడు. తన చుట్టూ చేరిన వాకర్స్‌ను చూసి అసలేం జరిగిందో ఒక్కక్షణం అర్థంకాక బిత్తరపోయాడు. ఆయన తేరుకుని వాళ్ల వైపు చూసేలోపలే వాసుదేవ్‌, జాన్‌, నాయక్‌ ఆయన్ని తమ చేతుల మీదుగా తీసికెళ్ళి చెట్టుకింద కూర్చోబెట్టారు.
	”వాటరుంటే పట్టుకురా జాన్‌!” అని వాసుదేవ్‌ అనగానే జాన్‌ వెళ్లి తన కారులో వున్న వాటర్‌ బాటిల్‌ తెచ్చాడు. బాటిల్‌ మూత విప్పి తనే స్వయంగా అంకిరెడ్డితో నీళ్లు తాగించాడు. రెండు గుక్కలు నీళ్లు తాగి ”ఇక చాలు జాన్‌! థాంక్యూ!” అంటూ జాన్‌ వేపు చూశాడు అంకిరెడ్డి.
	అంకిరెడ్డి ముఖంలో స్పష్టంగా కనిపిస్తున్న మార్పును చూసి ఉలిక్కిపడ్డాడు జాన్‌. నిన్న బాగానే వున్న అంకిరెడ్డి ఇవాళ ఎందుకిలా వున్నాడన్న సందేహం జాన్‌ ముఖంలో చూసి మిగిలినవాళ్లు కూడా అంకిరెడ్డి ముఖంలోకి గుచ్చిగుచ్చి చూశారు. అంకిరెడ్డికి ఆ వాతావరణం ఇబ్బందిగా వుంది. వాళ్లంతా తనను వదిలి వెళ్లిపోతే బాగుండని వుంది. ఒక్కరు కూడా అక్కడ నుండి కదలటం లేదు. కాకిపిల్ల కింద పడితే కాకులన్నీ గుంపులా చేరి ‘కాకా’ అని అరిచినట్లు ”ఎలా వుంది రెడ్డీ?” అంటూ ఆయన చుట్టూ గుమిగూడారు. వాళ్లు అలా అడుగుతుంటే ఆయనకు వూపిరాడటం లేదు.
	”మీరేం కంగారు పడకండి! నేను ఓ.కె.” అంటూ అందరివేపు చూసాడు. ఆయన గొంతు ఎప్పటిలా గంభీరంగా లేదు.  ఏదో చిన్న జీర. ఆ జీరలోనే ఆయన పడుతున్న ఆందోళన ధ్వనిస్తోంది.
	ఆయన ”నేను ఓ.కె.” అనగానే చాలామంది వాకర్స్‌ అక్కడ నుండి వెళ్లిపోయారు. ఇప్పుడు ఊపిరాడింది అంకిరెడ్డికి.
	”జాన్‌! నువ్వెళ్ళి రెడ్డిని ఇంటి దగ్గర దింపిరా!” అంటూ వాసుదేవ్‌ జాన్‌ వేపు చూశాడు. వాసుదేవ్‌ వర్షాల వల్ల నాలుగు రోజుల నుండి వాకింగ్‌కి రాలేదు. ఆయన ఇంకా ఓ మూడు రౌండ్లు నడిచాకనే ఇంటికెళ్లాలని జాన్‌కి రెడ్డి బాధ్యతను అప్పజెప్పాడు. లేకుంటే ఆయనే తీసుకువెళ్లేవాడు. ఆయన ఆర్మీలో వాలెంటరీ రిటైర్‌మెంట్ తీసుకొని ప్రస్తుతం ఒక కాలేజిలో లెక్చరర్‌గా పనిచేస్తున్నాడు. అంకిరెడ్డి స్నేహాన్ని మనస్ఫూర్తిగా కోరుకునేవాళ్లలో ఆయనొకడు.
	”లే! రెడ్డీ వెళదాం!” అంటూ అంకిరెడ్డిని ఇంటి దగ్గర డ్రాప్‌ చేసి రావానికి జాన్‌ సిద్ధమయ్యాడు. జాన్‌ కొంతకాలం ఏర్‌ఫోర్స్‌లో ఉద్యోగం చేసి వాలెంటరీ రిటైర్‌మెంట్ తీసుకొని ప్రస్తుతం బ్యాంక్‌లో క్యాషియర్‌గా పనిచేస్తున్నాడు.
	అంకిరెడ్డి మాట్లాడకుండా మౌనంగా చూస్తున్నాడు. తన కోసం తన స్నేహితులు వాకింగ్‌ను మధ్యలో మానేసి తన దగ్గర వున్నారన్న ధ్యాస కూడా ఆయనకు లేదు… జాన్‌ మళ్లీ అడిగితే ”వద్దు జాన్‌! నేను వెళ్లగలను. మీరు వాకింగ్‌కి వెళ్లండి!” అన్నాడు.
	వాళ్లు వెళ్లలేదు. ఒకరి ముఖాలు ఒకరు చూసుకుంటూ అక్కడే వున్నారు.
	నాయక్‌ అంకిరెడ్డి పక్కన కూర్చుని అంకిరెడ్డి వైపు పరీక్షగా చూస్తున్నాడు. నాయక్‌కి తెలుసు అంకిరెడ్డి అందరికన్నా ఉత్సాహంగా, హుషారుగా, పుష్టిగా వుంటాడని… అంతేకాదు ఎండా, వాన, చలి అన్నది చూడకుండా వాకింగ్‌ చేస్తుంటాడు. వానలో గొడుగు పట్టుకొని, చలిలో షాల్ కప్పుకొని వాకింగ్‌ చెయ్యటం అదో రకమైన థ్రిల్‌ నాకు అని కూడా అంటుంటాడు. నిన్న కూడా బాగానే వున్నాడు. ఇవాళే బాగా క్రుంగినట్లు కన్పిస్తున్నాడు. ఒక్కరోజులోనే ఇంత మార్పా? ఎందుకో ఏమో అని మనసులో అనుకొని అక్కడ నుండి సడెన్‌గా లేచి వాసుదేవ్‌ని చేయి పట్టుకొని పక్కకి తీసికెళ్లాడు.
	”ఏంటి నాయక్‌? ఎందుకిలా తీసుకొచ్చావ్‌?” అర్థం కానట్లు చూస్తూ అడిగాడు వాసుదేవ్‌.
	”అంకిరెడ్డిని చూస్తుంటే నాకేదో అనుమానంగా వుంది వాసు!”
	”అనుమానం దేనికి నాయక్‌?”
	”అంకిరెడ్డి పడింది కాలుజారో, బురద వల్లనో అనుకుంటున్నావా?”
	”అవును. దాని వల్లనే పడిపోయాడు. మనం పిలవగానే రోడ్డుమీదకి వచ్చి వుంటే ఈ ఇన్సిడెంట్ జరిగేది కాదు” అన్నాడు వాసుదేవ్‌.
	”నువ్వలా అనుకుంటున్నావు కాని అది కరక్ట్‌ కాదు వాసూ! అంకిరెడ్డి నడుస్తున్న ప్రాంతంలో అసలు బురదే లేదు. బురదకి పది అడుగుల దూరంలో ఆయన వుండగానే మనం పిలిచాం. ఈ లోపలే పడిపోయాడు” అన్నాడు నాయక్‌.
	”అయితే నువ్వనేది ఏంటి నాయక్‌? నాకేం అర్థం కావటం లేదు” అన్నాడు వాసుదేవ్‌.
	”ఆయనకు బి.పి పెరిగో, షుగర్‌ డౌన్‌ అయ్యో పడిపోలేదు. అసలు ఆయనకి ఆ జబ్బులేం లేవు వాసుదేవ్‌! ఇంకేదో జబ్బు రెడ్డి శరీరంలో తయారవుతుండవచ్చు. అది ఆయనకు తెలిసి కూడా మన దగ్గర దాచిపెడుతున్నాడు… మనం పిలుస్తున్నా వినకుండా ఆయన దిగుల్లో ఆయన వుండి సడెన్‌గా కిందపడిపోయి వుంటాడు” అన్నాడు నాయక్‌.
	నాయక్‌ చెప్పింది విని నిజమే కావచ్చు అనుకున్నాడు వాసుదేవ్‌. నాయక్‌ కూడా వాసుదేవ్‌, జాన్‌లాగే నేవీలో కొంతకాలం పనిచేసి వాలెంటరీ రిటైర్‌మెంట్ తీసుకొని ప్రస్తుతం మోటర్లు, పైపులు అమ్మే షాపులో షిఫ్ట్‌ టైం పనిచేస్తూ ఎక్కువగా ఇంట్లోనే గడుపుతుంటాడు. ఎన్ని పనులు వున్నా నెలనెలా హాస్పిటల్‌కి వెళ్లి అన్ని టెస్ట్‌లు చేయించుకుంటూ ఆరోగ్యాన్ని చాలా జాగ్రత్తగా చూసుకుంటున్నాడు.
	”సరే! రా! వెళ్లి రెడ్డితో మాట్లాడదాం నాయక్‌!” అంటూ నాయక్‌ను అక్కడి నుండి తీసుకొని రెడ్డి దగ్గరకి వచ్చాడు వాసుదేవ్‌.
	రెడ్డి చెట్టు మొదట్లో అలాగే కూర్చుని చూపుల్ని ఎక్కడో నిలిపి తన ఆలోచనలో తనున్నాడు. ఆయనకు అప్పుడే ఇంటికి వెళ్లాలనిపించటం లేదు. ముఖ్యంగా తన బాధను భార్యతో పంచుకోవాలంటే భయపడుతున్నాడు. ఇంటికెళ్తే ”ఏంటండీ! అలా వున్నారు?” అని మళ్లీ అడుగుతుందేమోనని కంగారుగా వుంది. తను ఎలాగైనా ధైర్యం తెచ్చుకోవాలి. మానసికంగా బలవంతుడు కావాలి. కళ్లు మూసుకుని చాలాసేపు అలాగే కూర్చుంటే శక్తి వస్తుందేమోనని కళ్లు మూసుకున్నాడు.
	పక్కనే కూర్చుని వున్న జాన్‌ రెడ్డిని కదిలించకుండా అలాగే చూస్తున్నాడు.
	వాసుదేవ్‌, నాయక్‌ వచ్చి ఆయన భుజం తట్టి ”లే! రెడ్డి! ఇంటికెళ్దాం! ఇంటికెళ్తే పడుకోవచ్చు, ఇక్కడ ఎంతసేపని కూర్చుంటావు. మళ్లీ మబ్బులు మొదలయ్యాయి. వర్షం వచ్చేలా వుంది” అన్నారు నెమ్మదిగా.
	రెడ్డి నెమ్మదిగా కళ్లు విప్పి పేలవంగా నవ్వాడు.
	”ఎందుకు రెడ్డీ అలా నవ్వుతావు. మేమంతా వెళ్లిపోతే ఇక్కడ ఎవరూ వుండరు. ఒక్కడివే ఒంటరిగా ఎంతసేపని ఇలా కూర్చుంటావ్‌? పైగా వాతావరణం కూడా నిమిష నిమిషానికి చల్లపడుతోంది. ఎక్కడో తుఫాన్‌ అట…” అన్నాడు జాన్‌.
	”నాలో నిమిషనిమిషానికి భయపెడుతున్న తుఫాన్‌ కన్నా ఈ బయట వచ్చే తుఫాన్‌ అంత పెద్దదా జాన్‌! నాకు ఇంట్లో కన్నా ఈ విశాలమైన మైదానంలో… ఈ చెట్టు కిందనే బాగుంది. మబ్బుల మీద నుండి తేలి వస్తున్న ఈ చల్లగాలికి నా బుర్రలో వున్న వేడిని తగ్గించుకుంటాను. మీ ముగ్గురు వెళ్లిపొండి!” అన్నాడు.
	అంకిరెడ్డి మాటలకు వాళ్లు ముగ్గురు విస్తుపోయారు.
	”నాయక్‌! నువ్వు చెప్పింది నిజమే!” అన్నట్లు నాయక్‌ వైపు చూశాడు వాసుదేవ్‌.
	”అంకిరెడ్డితో మాట్లాడు వాసుదేవ్‌! మనం కాకుంటే ఆయనకు ఎవరున్నారు? ఇలాంటి సమయంలోనే కదా ధైర్యం చెప్పాలి” అన్నట్లు వాసుదేవ్‌ వైపు చూశాడు నాయక్‌.
	”అలాగే!” అన్నట్లు కళ్లతోనే సైగచేశాడు వాసుదేవ్‌.
	అంకిరెడ్డికి అటువైపు జాన్‌ కూర్చుని వుంటే ఇటువైపున వాసుదేవ్‌ కూర్చుని ”నువ్వు కూడా కూర్చో నాయక్‌!” అంటూ నాయక్‌ను తన పక్కన కూర్చోబెట్టుకున్నాడు.
	వాళ్లు అలా కూర్చున్నారో లేదో గాలి, వాన మొదలైంది. వాళ్లు ఆనుకుని కూర్చున్న చెట్టు కూడా గాలికి ఊగసాగింది.
	”ఇక్కడ వుంటే తడిసిపోతాం రెడ్డీ!” అంటూ ముగ్గురు కలిసి అంకిరెడ్డిని బలవంతంగా అక్కడి నుండి తీసికెళ్లి కారులో కూర్చోబెట్టారు.
	”రెడ్డీ! నువ్వు కారును డ్రైవ్‌ చేసుకుంటూ వెళ్లగలవా? లేక మాలో ఎవరో ఒకరం తోడుగా రావాలా?” అడిగాడు జాన్‌.
	”వద్దు జాన్‌! ఫిజికల్‌గా నేను బాగానే వున్నాను. మీరేం కంగారు పడకండి! నేను వెళ్లగలను” అంటూ స్నేహితులు ముగ్గురికి ‘బై’ చెప్పి స్టీరింగ్‌ పట్టుకుని రోడ్డు మీదకి చూశాడు. వర్షం ఎక్కువైంది.
	స్నేహితులు ఎవరి కార్లో వాళ్లు కూర్చుని వెళ్లిపోయారు.
	స్టీరింగ్‌ పట్టుకుని కూర్చున్న ఆయన చేతులు అప్రయత్నంగానే వణికాయి. ఒకటే నిర్ణయించుకున్నాడు. ఇంటికెళ్లాక తలనొప్పిగా వుందని ఆఫీసుకి సెలవు పెట్టాలి. తలకి గుడ్డ కట్టుకొని పడుకోవాలి. అలా చేస్తే మాధవీలత తన గురించి ఎక్కువగా ఆలోచించదు. మహా అయితే ఒకటికి రెండుసార్లు కాఫీ కలిపి ఇస్తుంది. పెయిన్‌ కిల్లర్‌ వేసుకోమంటుంది. ఒక అర్ధగంట గడవనిచ్చి ‘ఇప్పుడెలా వుందండీ?’  అంటూ తన చుట్టూ తిరుగుతుంది. అంతకన్నా ఇంకేం హడావుడి చెయ్యదు. కంగారు పెట్టదు. తలనొప్పి వల్లనే తన భర్త అలా వున్నాడని మనసుకు నచ్చచెప్పుకుంటుంది. ఎప్పటిలాగే ఇంటి పనిలో పడిపోతుంది అని అంకిరెడ్డి అనుకుంటుండగానే ఇల్లు వచ్చింది.
	కారు దిగి ఇంట్లోకి వెళ్లాడు.
	ఇంట్లోకెళ్లగానే మాధవీలత జాడ లేదు. ఎప్పుడైనా గేటు దగ్గరకి కారు వెళ్లగానే నవ్వుకుంటూ వచ్చేది. చిన్నపిల్లలా ఉత్సాహంగా వచ్చి గేటు తీసేది. ఇవాళ అలాంటి పనేం చెయ్యలేదు. ఇంట్లోకి వెళ్లాక కూడా ఎదురు రాలేదు. వంటగదిలో వుందేమో అనుకున్నాడు. అక్కడా లేదు. ఎక్కడుంది మాధవి? కన్పించదేం? అనుకుంటూ ఇల్లంతా వెదికాడు. బాల్కనీలోకి వెళ్లాడు. ”మధూ! మధూ!” అంటూ పిలిచాడు.
	ఆమె బాల్కనీ చివరన అటువైపుకి తిరిగి కూర్చుని వుంది.
	ఆయన ఎంత పిలిచినా పలకలేదు.
	దగ్గరకెళ్లి భుజంమ్మీద చేయి వేసి తనవైపుకి తిప్పుకున్నాడు.
	ఆమె ఆయన వైపు చూడగానే ఆమె కళ్లలోకి చూసి నివ్వెర పోయాడు.
	”ఏంటలా వున్నావు మధూ? ఏం జరిగింది?” ఆతృతగా అడిగాడు అంకిరెడ్డి. ఆ క్షణంలో ఆయన పడుతున్న బాధను మరచి పోయాడు.
	జారుతున్న కన్నీళ్లను తుడుచుకుంటూ ”ఏం లేదండీ! మీరెప్పుడొచ్చారు? పదండి వేణ్ణీళ్లు పెడతాను” అంటూ ఆయనకన్నా ముందు ఆమెనే బాత్‌రూంలోకి వెళ్లి గీజర్‌ ఆన్‌ చేసి వంటగదిలోకి వెళ్లింది.
	ఆయన ఊహించినట్లు ఆమె ఆయనవైపు చూసే మూడ్‌లో లేదు. ఆయనను ప్రశ్నలు వేసే ఉద్దేశంతో అసలే లేదు.
	ఆయన ఎప్పటిలాగే రెడీ అయి ఆఫీసుకెళ్లాడు. ఆఫీసుకెళ్లే ముందు ”ఎందుకలా వున్నావు మధూ!” అని భార్యను అడగాలని వున్నా సమాధానం ఏం చెబుతుందోనన్న భయంతో మౌనంగానే వెళ్లిపోయాడు.
*****
	రాత్రికి డిన్నర్‌ చేస్తున్నంత సేపు మాధవిలత భర్తతో మాట్లాడలేదు. అంకిరెడ్డి ఎప్పుడైనా తింటున్నంత సేపు కూరల్ని, అన్నాన్ని మెచ్చుకుంటూ తింటాడు. అలా మెచ్చుకుంటూ తింటే మాధవీలత పడిన కష్టం మరచిపోయి తృప్తి పడుతుంది. ఆయనకు కూడా మంచి ఆహారాన్ని ప్రేమగా తింటున్నానన్న ఆనందం కూడా వుంటుంది. ఇవాళ అలాంటి వాతావరణమేం లేదక్కడ. మాధవీలత ఎందుకలా వుందో అడిగి తెలుసుకోవాలని ఆమెవైపు చూడబోయేంతలోనే ఆమె వెళ్లి బెడ్‌మీద పడుకొని దుప్పి కప్పుకుంది.
	అంకిరెడ్డి కూడా ఆమె వెనకాలే వెళ్లి ఆమె పక్కన పడుకున్నాడు. అసలే మనసు బాగలేని ఆయన ఆమెను కదిలించే సాహసం చెయ్యలేక తలకింద చేతులు పెట్టుకొని ఆలోచిస్తూ పైకి చూస్తున్నాడు.
	ఎందుకిలా ఇద్దరికి ఇద్దరం ఎవరి ఆలోచనలో వాళ్లం వున్నాం…? ఒకరి బాధను ఒకరితో ఎందుకు పంచుకోలేకపోతున్నాం? ఒకరివైపు ఒకరం చూడాలంటేనే ఎందుకు భయపడుతున్నాం? తప్పు ఎక్కడ జరిగింది? తను పడుతున్న బాధ ఏంటో తనకి తెలుసు. మాధవికి తన బాధను తను చెప్పందే తెలిసే అవకాశం లేదు. మరి ఆమె ఎందుకు బాధ పడుతున్నట్లు? కణతలు పగిలిపోతున్నాయి అంకిరెడ్డికి.
*****
	వర్షాలు కుండపోతగా పడుతున్నాయి.
	ఒక్కరోజు కాదు. గత వారం రోజులుగా!
	తీర ప్రాంతాల్లో ప్రమాద హెచ్చరికలు చేరవేశారు.
	రిజర్వాయర్లలో నీటిమట్టాలు పెరిగాయి.
	వాతావరణ శాఖ మరో రెండు రోజులు ఇలాగే వర్షం పడొచ్చని, అది భారీ వర్షంగా కూడా మారొచ్చని ప్రకించటంతో నీటిపారుదల శాఖ ముందు జాగ్రత్తగా ఆనకట్టల్లోని వరద ప్రవాహాన్ని సముద్రంలోకి వదులుతున్నారు.
	నీట మునిగిన జిల్లాల్లో ఆహార పొట్లాలను, తాగునీటిని అందించాలని, లక్షల ఎకరాల్లో మునిగిపోయిన పంటను చూసి వెంటనే చర్యలు చేప్టాలని, ప్రత్యామ్నాయ పంటలు కూడా వేసుకునేందుకు సహాయాన్ని అందించాలని ఒక రాజకీయ నాయకుడు రోడ్డు పక్కన షెల్టర్‌ కింద నిలబడి టీవి యాంకర్‌ పట్టుకొచ్చిన మైక్‌లోంచి ప్రభుత్వాన్ని కోరుతున్నాడు…
	వాయువ్య బంగాళాఖాతంలో ఏర్పడిన అల్పపీడనం స్థిరంగా కొనసాగుతుండడం వల్ల చెరువులకి గండ్లు పడి రోడ్లు తెగిపోతున్నాయి. ఊర్లు కొట్టుకుపోతున్నాయి. పలుచోట్ల వరదనీరు ఇళ్లలోకి రావడంతో అక్కడున్న జనాలు చెట్లమీదకి ఎక్కి కూర్చుని వున్నారు. ఇదంతా టీవీలో చూస్తున్న మాధవీలతకి కన్నీళ్లొస్తున్నాయి.
	ఆ వార్తలు అయిన వెంటనే అదే ఛానల్లో చైనాలో భూకంపం వచ్చి వేల ఇళ్లు ధ్వంసం కావటం కన్పించింది. ఎనభై ఐదు మంది చనిపోయి వందల మంది గాయపడ్డారు. గాయపడిన వారిని స్ట్రెచర్స్‌ మీద హాస్పిటల్స్‌కి తరలిస్తున్నారు. పరుగులు తీస్తున్న సిబ్బంది, అరుపులు, ఏడుపులు నానా భీభత్సంగా వుంది.
	చూడలేక భయంతో చెవులు మూసుకుని అరిచింది మాధవీలత. ఆ అరుపులు విని అంకిరెడ్డి పరిగెత్తుకొచ్చాడు.
	మాధవీలతను చూడగానే విషయం అర్థమై టీవీ ఆపేశాడు అంకిరెడ్డి.
	మాధవీలత చాలా సెన్సివ్‌. సినిమాలో ఒకరినొకరు కత్తితో పొడుచుకోవటం చూసినా చెవులు మూసుకుని అరుస్తుంది. వెంటనే అది నిజం కాదు సినిమా అని తెలిశాక చెమట్లు పడితే తుడుచుకున్నట్లు ముఖాన్ని, మెడని చేతులతో తుడుచుకుంటుంది. పెళ్లయిన కొత్తలో సినిమాకెళ్లినప్పుడు ”ఏమైంది మధూ! అరిచావ్‌?” అని అడిగాడు అంకిరెడ్డి. కాలికేదో పాకిందని అబద్దం చెప్పలేక నిజమే చెప్పింది. అలా ఎందుకంటే ఆమె తల్లి ఆమెను అంకిరెడ్డితో పంపేటప్పుడు ”మధూ! ఇప్పుడు నీకు నేను చెప్పేవి విని వదిలేసేవి కావు. జాగ్రత్తగా విని మనసులో దాచుకో! నీ భర్తతో నువ్వెప్పుడూ అబద్దం చెప్పకు. వ్యక్తిత్వాన్ని పోగొట్టుకోకు. అది నీ జీవిత కాలంలో ఇప్పుడా అప్పుడా అని కాదు. ఎప్పుడైనా సరే! నువ్వలా వుంటే ‘చివరి శ్వాస వరకు ఈమెతో నేను చాలా సంతోషంగా గడపగలను’ అన్న నిశ్చింత నీ భర్తలో కలుగుతుంది. నువ్వెలా వున్నా నీ జీవితంలో ఓ రోజు గడిచిపోకుండా వుండదు. ఎలాగో గడవటం కాదు. ఒక పద్ధతి ప్రకారం గడవటం ప్రధానం. భార్య, భర్త అంటేనే చిన్నచిన్న తగవులకు ప్రతీకలు. తగవులు లేకుండా ఏ కాపురం నడువదు. సమిష్టి కృషి లేకుండా ఏ కుటుంబం నిలవదు. రోల్‌మోడల్‌గా వుండానికి ప్రయత్నించు…” అంది.
	తల్లి అప్పుడు ఎలా చెప్పిందో అలాగే వుంది మాధవీలత. తల్లి మాటల ప్రభావం వల్ల ఆమెకు చాలా సందర్భాల్లో మంచే జరిగింది. ఆమెకే కాదు. తల్లి మాటలు ఎవరికైనా మంచి ఫలితాలనే ఇస్తాయి. కానీ చాలామంది తల్లులు తమ పిల్లలతో మాట్లాడవలసినంతగా మాట్లాడటం లేదు. అదేం అంటే మన పిల్లలు పెద్ద చదువులు చదువుతున్నారు. వాళ్లకన్నీ తెలుస్తాయి. మనకేం తెలుసని వాళ్లతో మాట్లాడతాం? ఈ రోజుల్లో పిల్లలకి మన మాటలు పనికొస్తాయా? ఆ మాటలు చెప్పినా వాళ్లు వింరా? అన్న అనుమానంలోనే వుంటారు. కానీ సమయం వచ్చినప్పుడు కొడుకుతో మాట్లాడడం తండ్రి ధర్మం. కూతురుతో మాట్లాడడం తల్లి ధర్మం. అలా మాట్లాడలేని తల్లిదండ్రులు వున్నా లేనట్లే! అయినా తల్లి శ్రద్ధ పెట్టి చెబితే వినని పిల్లలు వుంటారా? అలాంటి పిల్లలు వుంటే వాళ్లు  సమాజానికి కాని వాళ్లకు వాళ్లు కాని ఎంతవరకు పనికొస్తారు?
	భార్య చేయిపట్టుకొని బెడ్‌రూంలోకి తీసికెళ్లి ”నువ్వు కొద్దిసేపు ఇలా పడుకొని విశ్రాంతి తీసుకో మధూ!” అన్నాడు అంకిరెడ్డి.
	”నేను బాగానే వున్నానండీ! నాకెందుకు విశ్రాంతి? అయినా ఈ టైంలో నాకు పడుకోవాలనిపించదు. మీకు మరోసారి కాఫీ కలుపుకురానా? ఇవాళ మీరు వాకింగ్‌కి వెళ్లలేదు. తలనొప్పి తగ్గలేదా?” అంది అంకిరెడ్డి నుదుటిపై చేయివేసి చూస్తూ. ఆమె నిన్నటి నుండి అంకిరెడ్డి పనులు యాంత్రికంగా చేస్తుందే కాని మనసు పెట్టి చెయ్యటం లేదని ఆమెకు తెలుస్తూనే వుంది.
	ఆమె ప్రశ్నకు సమాధానం ఇవ్వకుండా ”నీ తత్వం నీకు తెలిసి కూడా అలాంటి వార్తల్ని ఎందుకు చూస్తావ్‌? భయపడ్డప్పుడు నువ్వెలా అరుస్తావో నీకే తెలియదు. ప్లీజ్‌ మధూ! నువ్వసలు టీవీ చూడకు” అన్నాడు. ఆయన అనే విధానం చూస్తుంటే అసలే నా బాధలో నేనున్నాను ఇదో బాధనా మళ్లా! అన్నట్లుంది.
	”వార్తలు చూడకపోతే ఎక్కడేం జరుగుతుందో ఎలా తెలుస్తుందండి? చూడబట్టేగా చైనాలో భూకంపం వచ్చినట్లు తెలిసింది. తుఫాన్‌ వల్ల ఎంత భీభత్సం జరుగుతుందో తెలిసింది” అంది.
	”తెలుసుకుని నువ్వేం చేస్తున్నావ్‌? ఇక్కడ కూర్చుని అరుస్తున్నావ్‌! నువ్వలా అరుస్తూ కూర్చుంటే అక్కడ జరిగే భీభత్సం తగ్గుతుందా?” అన్నాడు.
	”ఎంతయినా మీది రాతిగుండెండీ బాబూ!” అంటూ ఆమె అక్కడి నుండి వెళ్లబోతుంటే నిన్నటి నుండి ఆయన ఎందుకు బాధపడుతున్నాడో ఆమెతో చెప్పాలని ”నువ్వు కూర్చో మధూ! నీతో మాట్లాడాలి” అన్నాడు. ఆయన ఏం మాట్లాడబోతున్నాడో ఆమెకు తెలియదు. అదేమిటో వినాలన్న ఆసక్తితో ఆమె కూర్చుని ”ఈ వర్షాలేంటండీ! అసలు తగ్గేలా లేవు. బయటకెళ్లి మార్కెట్ పనులు చూసుకోవాలంటేనే వీలుకావటం లేదు. పైగా ఊరెళ్లిన మోక్ష ఇంకా రాలేదు” అంది.
	”ఇవి మామూలు వర్షాలయితేగా తగ్గటానికి…” అన్నాడు కిటికీలోంచి సూదుల్లా జారుతున్న వర్షపు జల్లును చూస్తూ.
	”మామూలు వర్షాలు కాదు, తుఫాను కదా! మీరింకా మామూలు వర్షాలనే అనుకుంటున్నారా? ఇవాళ పేపర్‌ చదవలేదా?” అడిగింది సందేహంగా చూస్తూ.
	”చదివాను. భవిష్యత్తులో ఈ వర్షాలు ఆమ్ల వర్షాలుగా మారే ప్రమాదం వుందట. మనకిక చినుకుతో వణుకే” అన్నాడు.
	”ఆమ్ల వర్షాలేంటండీ! కొత్తగా వింటున్నాను. అసలు అలాంటి వర్షాలు ఎందుకొస్తాయి?” అంది.
	”ఎందుకొస్తాయంటే! వాతావరణ కాలుష్యం పెరిగి గాలిలో సల్ఫర్‌, నైట్రోజన్‌ ఆక్సైడ్ల తీవ్రత అధికమవటం వల్ల వస్తాయి. ఇంధనాల్లో సల్ఫర్‌ మోతాదు భారీగా తగ్గించినా కూడా పరిశ్రమలు, వాహనాల కారణంగా వాతావరణంలో అవి పేరుకుపోతున్నాయి. అవి రసాయన చర్య పొందడంతో వర్షాకాలంలో ఆమ్ల వర్షాలకు దారితీస్తుంది” అన్నాడు.
	ఆమెకు పూర్తిగా అర్థంకాక ”అంటే! అదెలాగండీ?” అని అడిగింది.
	”ఎలా అంటే గాలిలోని ఉద్గారాలతో కలిసి వాననీరు కిందకు పడుతుంది. సహజంగా తాగే నీటిలో వుండాల్సిన పీహెచ్‌ విలువ వుండాల్సిన దానికన్నా తగ్గితే ఆమ్ల వర్షంగా మారుతుంది. ప్రస్తుతం వాననీటిలో పీహెచ్‌ విలువ తగ్గిపోతోందట. గత ఏడాది ఉస్మానియా విశ్వవిద్యాలయం భూ రసాయన శాస్త్ర విభాగం నగరంలోని 20 ప్రాంతాల్లో వాననీటి నమూనాలు సేకరించగా ఆమ్ల వర్షాలు కురిసే అవకాశం భవిష్యత్తులో వుందంటున్నారు. కొద్దిరోజుల క్రితం విశాఖపట్నం సమీపంలో ఆమ్ల వర్షం పడిందట” అన్నాడు.
	”నిజంగానే పడిందా?” భయంతో కళ్లు పెద్దవి చేసింది మాధవీలత.
	ఆయన ఆమెవైపు చూడకుండానే ”నిజంగానే పడిందట. ఒక్క విశాఖపట్నమే కాదు గత ఏడాది ఢిల్లీలో కూడా పడిందట” అన్నాడు.
	”మరి ఆ వర్షం ఏ రంగులో పడుతుందో అదేమైనా పేపర్లో రాసివుందా?” అడిగింది మాధవి. రంగును బట్టి అదెలాంటి వర్షమో తెలుసుకుని జాగ్రత్త పడొచ్చని ఆమె అభిప్రాయం.
	”ఆమ్ల వర్షం పడినప్పుడు నీటి రంగు మారదట. రసాయనాల వాసన వస్తుందట. మొక్కలు, చేపలపై తీవ్ర ప్రభావం పడుతుందట. భవనాలు కూడా దెబ్బతింయట. వాన నీటిని డైరెక్ట్‌గా పట్టి తాగకూడదట. ఎందుకంటే వాటిలో ఖనిజ లవణాలు వుండవట… భూమిపై పడ్డాకనే ఆ నీటికి తాగునీటి లక్షణాలు వస్తాయట” అన్నాడు.
	అప్పటికే కళ్లు మూసుకుని కూర్చున్న మనిషి కూర్చున్నట్లే బెడ్‌మీద పడిపోయింది మాధవీలత.
	అప్పుడు చూశాడు మాధవీలత వైపు అంకిరెడ్డి.
	ఆయన ఏం మాట్లాడాలనుకుని ఆమెను కూర్చోబెట్టాడో, ఏం మాట్వాడి ఆమెను పడిపోయేలా చేశాడో ఆయనకేం అర్థం కాలేదు. గబగబ కిచెన్‌లోకి వెళ్లి నీళ్లు తెచ్చి ఆమె ముఖం మీద చల్లాడు. ఆమె వెంటనే లేచి కూర్చుంది. ఇంకెప్పుడూ ఆమెతో భయపడే విషయాలను చెప్పకూడదనుకున్నాడు. ఆమె తత్వం తెలిసికూడా అప్పుడప్పుడు ఇలా పొరబడుతూనే వున్నాడు. ఇకముందు జాగ్రత్తగా వుండాలని గట్టిగా నిర్ణయించుకున్నాడు.
	వెంటనే ఆమె భుజం పట్టుకొని ”మధూ! ఆర్‌యు ఓ.కె.?” అని అడిగాడు.
	పవిటకొంగుతో మెడచుట్టూ తుడుచుకుని ”ఏంటోనండీ! ఏది విన్నా, ఏది చూసినా భయంగా వుంటోంది. మీ అందరిలా ప్రశాంతంగా వుండలేకపోతున్నాను” అంది.
	ఆయన నిట్టూర్చి ”నీ తత్వమే అంత!” అంటూ ఆ గదిలోంచి బయటకి నడుస్తుంటే…
	”జాన్‌ అన్నయ్య ఫోన్‌ చేసి మీరు వాకింగ్‌కెందుకు రాలేదో, మీ హెల్త్‌ ఎలా వుందో అడగమన్నారు. మీరు పడుకున్నారని మీకు ఫోన్‌ ఇవ్వలేదు. ఆయనకోసారి కాల్‌ చెయ్యండి! ఏం పని వుండి చేశారో ఏమో!” అంది.
	”జాన్‌కేం పని లేదు. వూరికే ఫోన్‌ చేస్తుంటాడు. నేను జాన్‌ దగ్గరకే వెళ్తున్నాను. డోర్‌ పెట్టుకో! టీ.వి. చూడకు. ప్రశాంతంగా పడుకో!” అన్నాడు.
	”ఇంత వర్షంలో వెళ్లాలా? పైగా ఆమ్ల వర్షాలంటున్నారు” అంది భయంగా చూస్తూ.
	”అవి అప్పుడే రావులే మధూ! అలాంటి ప్రమాదం భవిష్యత్తులో పొంచివుందని నిపుణులు హెచ్చరిస్తున్నారు. అంతే! అదిచూసి పర్యావరణ వేత్తలు ముందుజాగ్రత్తలు తీసుకోవాలని సూచనలు ఇస్తున్నారు. ఇకపై వాననీటి నమూనాను పీసీబీ కేంద్ర కార్యాలయాలకు పంపుతారట. అక్కడవాళ్లు చేసే ప్రయోగాలువాళ్లు చేస్తారు. సో! మనం నిశ్చింతగా వుండొచ్చు. కంగారు పడకు” అంటూ ధైర్యం చెప్పాడు అంకిరెడ్డి.
	ఎంత ధైర్యం చెప్పినా వర్షంలో భర్త బయటకి వెళ్తానంటే ఆమెకు భయంగానే వుంది. భయం అనేది ఒకసారి మనసులోకి ప్రవేశించకుండా వుండాలి కాని అది ప్రవేశించిందీ అంటే మనిషిలోని జవసత్వాలను చంపేస్తుంది. ఆమె భయంలో ఆమె వుండగానే అంకిరెడ్డి కారును బయటకు తీసి నేరుగా జాన్‌ ఇంికి వెళ్లాడు.
	కారు దిగి లోపలికి వస్తున్న అంకిరెడ్డిని చూడగానే నవ్వి ”రా! రెడ్డీ! నిన్ని నుండి నువ్వెలా వున్నావోనని ఉదయం చెల్లెమ్మకి కాల్‌ చేశాను. నువ్వు పడుకుని వున్నావని చెప్పింది. ఎలా వుంది ఒంట్లో…?” అంటూ అంకిరెడ్డిని ప్రేమగా లోపలికి తీసికెళ్లి హాల్లో వున్న సోఫాలో కూర్చోమని తను కూడా కూర్చున్నాడు జాన్‌.
	కూర్చున్నాక జాన్‌ వైపు చూసి ”నా హెల్త్‌ ఓ.కె. జాన్‌!” అన్నాడు అంకిరెడ్డి.
	జాన్‌ భార్య నూతన వంటగదిలోంచే అంకిరెడ్డిని చూసి కాఫీకప్పులతో వచ్చింది.
	”నమస్తే! అన్నయ్యా! బాగున్నారా?” అంటూ కాఫీ ఇచ్చింది. ఆయన కాఫీ అందుకుంటూ ”బాగున్నానమ్మా!” అన్నాడు. ఆమె అక్కడ నుండి వెళ్లిపోయింది. ఆమె ఎప్పుడైనా అంతే! ఎవరు వచ్చినా మంచిమనసుతో మర్యాద చేస్తుంది. తర్వాత అక్కడి నుండి వెళ్లిపోతుంది. స్నేహితుల మధ్యలో కూర్చుని వాళ్ల ప్రైవసీని పాడుచెయ్యదు. అదామెకు స్వతహాగా వచ్చిన అలవాటే! ఎవరో చెప్పింది కాదు.
	స్నేహితులు ఇద్దరు హాల్లో ఒంటరిగా మిగిలిపోయారు. వాళ్లు ఒకరితో ఒకరు మ్లాడకుండా కాఫీ తాగుతుండటం వల్లనో ఏమో హాలంతా నిశ్శబ్దంగా వుంది.
	సమయం, సందర్భం లేకుండా అంకిరెడ్డి జాన్‌ ఇంటికి ఎప్పుడూ రాడు. పైగా వాళ్లు వాకింగ్‌లో రోజూ కలుస్తూనే వుంటారు. ఇప్పుడిలా ప్రత్యేకించి ఇంటికెందుకొచ్చాడన్నది మిస్టరీ… బహుశా పర్సనల్‌ ప్రాబ్లమ్స్‌ ఏమైనా వుంటే తనతో చెప్పుకోవాలని వచ్చాడేమో! ఆదివారం కాబ్టి జాన్‌కి బ్యాంక్‌ కూడా లేదు. అందుకే అంకిరెడ్డి చెప్పేది వినాలని ప్రశాంతంగా చూస్తున్నాడు.
	”చెప్పు రెడ్డి! ఎనీ ప్రాబ్లమ్‌?” అడిగాడు జాన్‌.
	జాన్‌ అలా అడగ్గానే అంకిరెడ్డి ముఖం అదోలా పెట్టుకొన్నాడు. ఆయన శరీరం మొత్తం సన్నగా కంపిస్తోంది. లేచి గబుక్కున జాన్‌ రెండు చేతుల్ని పట్టుకొని ”చెప్పు జాన్‌! నీకంతా తెలుసు కదా! నా కొడుకు సతీష్‌చంద్ర చనిపోతాడా? నాకేదో భయంగా వుంది జాన్‌” అన్నాడు అంకిరెడ్డి.
	జాన్‌ షాకింగ్‌గా చూస్తూ ”అదేం ప్రశ్న రెడ్డీ?” అన్నాడు.
	ఆరడుగుల అంకిరెడ్డి వణుకుతున్న గువ్వలా కుంచించుకుపోతున్నాడు. స్నేహితుడు అలా బాధపడుతుంటే చూడలేక వీపుపై చేయివేసి ”ఊరుకో రెడ్డి! బాధపడకు. అయినా సతీష్‌చంద్ర చనిపోవటం ఏమి? చెడ్డ కలేమైనా వచ్చిందా?” ఓదార్పుగా అడిగాడు.
	ఆయన మామూలుగా కూర్చుని ”చెడ్డకల కాదు జాన్‌! వాస్తవమే!” అన్నాడు.
	”వాస్తవమా! అసలు నువ్వు సతీష్‌చంద్ర గురించి ఇలాంటి ఆలోచన ఎందుకు చేస్తున్నావు రెడ్డీ! అది చెప్పు?” అన్నాడు జాన్‌.
	ఆందోళనగా చూస్తున్నాడే కాని ఆయన నోట్లోంచి మాట పెగలడం లేదు. వయసు పెరిగేకొద్దీ ఆయనలో ఆత్మస్థైర్యం తగ్గుతోంది.
	”రెడ్డీ! మన స్నేహితులంతా నిన్నటి నుండి నీ హెల్త్‌ గురించే ఆలోచిస్తున్నారు. నువ్వు సతీష్‌చంద్ర చావు గురించి ఆలోచిస్తున్నావ్‌! చిత్రంగా వుంది. ఏది ఏమైనా నువ్వొకసారి సైకియాటిస్ట్‌ దగ్గరకి వెళ్లటం మంచిదనిపిస్తోంది” అన్నాడు జాన్‌.
	”నా హెల్త్‌కేం ప్రాబ్లమ్‌ లేదు జాన్‌. నా దిగులంతా సతీష్‌చంద్ర గురించే…”
	”అదే! ఎందుకు?”
	”నీకు తెలియదా జాన్‌?”
	”నాకెలా తెలుస్తుంది? చెప్పు రెడ్డి! అసలేం జరిగింది?”
	”ఒక్కటి చెప్పు జాన్‌! నీ కొడుకే గనక నా కొడుకు వుండే దగ్గర వుండి వుంటే నువ్వింత ప్రశాంతంగా వుండేవాడివా?”
	”ప్రశాంతంగా కాదు గర్వంగా వుండేవాడిని… అయినా నీ కొడుకు నా కొడుకు ఒకేచోట ఎలా వుంటారు? వాళ్ల చదువులు వేరు, దారులు వేరు, గమ్యాలు వేరు. అలా వుండాలని కూడా మనం కోరుకోకూడదు. కోరుకున్నా అది జరిగేపని కాదు. అయినా నీ కొడుక్కి మాత్రం ఏం తక్కువ…?”
	”చదువు తక్కువ!”
	”చదువు ఎక్కువగా లేకపోవటం వల్లనే నీ కొడుకు ఆర్మీలోకి వెళ్లాడన్న భావన నీలోంచి పోవటంలేదు. ఆర్మీ అంటే నువ్వు అనుకునేంత తక్కువదేం కాదు. ఆర్మీలో పనిచేయడం అంటే దేశసేవ చేయడం, రిస్క్‌ లేదు. అసలు దాని గురించి ఊహించే స్థాయి ఆలోచనలు కూడా నీలో లేవు. నీకు వయసు, అనుభవం వుంటే వుండొచ్చు… ఆర్మీ గురించి అంతా తెలుసని మాత్రం అనుకోకు…” అన్నాడు.
	అంకిరెడ్డి పేలవంగా నవ్వి ”ఆర్మీలో ఏముందో! ఏం జరుగుతుందో నాకు తెలుసు జాన్‌! ఎప్పటికప్పుడు వార్తలు చదువుతున్నాను. ఫేస్‌బుక్‌ చూస్తున్నాను. నా భార్యకి అక్కడ జరిగేవన్నీ తెలిస్తే అసలు ప్రాణాలతోనే వుండదు. అసలే ఆమె భయస్తురాలు” అన్నాడు.
	”భయం మృత్యువు కన్నా భయంకరమైంది. భయపడిన ప్రతిసారి మనిషి మరణిస్తున్నట్లే లెక్క… ఈ క్షణంలో చనిపోతామని తెలిసినా భయపడకూడదు రెడ్డీ!” అన్నాడు జాన్‌.
	”అలా నువ్వుండగలవు జాన్‌! ఎందుకంటే నువ్వు అదే ఫీల్డ్‌లో వుండి వచ్చావ్‌! శారీరకంగా, మానసికంగా చనిపోయినా ఫర్వాలేదన్నట్లు మనసును మౌల్డ్‌ చేసుకున్నావ్‌! నీకు చావంటే భయం లేదు”
	”చావంటే భయం నాకూ వుంది రెడ్డి! కానీ ఆ చావు అందరిలా వుండకూడదని మౌల్డ్‌ చేసుకునేవాడిని. అది ఏ క్షణంలో వచ్చినా గర్వపడేలా వుండాలనుకునేవాడిని. అయినా చావంది ఎవరు?”
	”అలా అని ముందే చస్తామా?”
	”ముందుగా ఎప్పుడూ చనిపోము రెడ్డీ! చావు వస్తేనే చనిపోతాం! మరణం అనేది గాల్లో యుద్ధం చేసేవాడికి వస్తుంది… సముద్రంలో యుద్ధం చేసేవాడికి వస్తుంది. భూమి మీద యుద్ధం చేసేవాడికి వస్తుంది. చిత్తు పేపర్లు ఏరుకునేవాడికి వస్తుంది. అది ఎక్కడ వున్న వాళ్లనైనా వెతుక్కుంటూ వెళ్తుంది. వీళ్లు ఇక్కడున్నారు కదా వీళ్లను వదిలేద్దాంలే అనుకోదు. అసలు చావకుండా వుండేవాళ్లు ఎవరైనా వున్నారా?”
	”లేరు. అది నాకు తెలుసు! కానీ నా కొడుకు చావుకి అతి దగ్గరలో వున్నాడు. పాకిస్తాన్‌ వాళ్లు నా కొడుకుని ఎప్పుడు కాలుస్తారో అని భయంగా వుంది జాన్‌!” అంటూ చేతుల్లో ముఖం దాచుకుని బోరుమన్నాడు అంకిరెడ్డి.
	జాన్‌ ఆలోచనలో పడ్డాడు. అంకిరెడ్డి భయంలో అర్థం లేకపోలేదు. మనిషి జీవిత యుద్ధంలో గెలవాలీ అంటే పోరాటం తప్పనిసరి. కానీ ఆ పోరాటం న్యాయబద్ధంగా, ధర్మబద్ధంగా సాగాలి. అలా లేకుండా మన ఆధీన రేఖ దాటి శాంతియుతంగా వున్న భారత సైనికులపై దాడులు జరిపి తలల్ని నరికేసి బాడీని భారతదేశానికి వదిలి తలల్ని పాకిస్తాన్‌ వాళ్లు పట్టుకెళ్లారు. నిజంగానే యుద్ధం జరిగినప్పుడు యుద్ధం చేయాలి. వీరులైతే వీరమరణం పొందాలి. కానీ ఇలా యుద్ధం లేకుండానే దాడులు జరపటం పిరికిపంద చర్య… ఇది అసలు యుద్ధవీరుల నైజమే కాదు. నైతికత అంతకన్నా కాదు. ఇది జాన్‌కి కూడా నచ్చటం లేదు. కానీ ప్రపంచంలోకెల్లా మన సైన్యం చాలా నిష్ణాత పొంది, ఎన్నో యుద్ధాల్లో విజయం సాధించింది. చైనా తర్వాత సంఖ్యాపరంగా అతిపెద్ద సైనిక సమూహం గల దేశం మనది. మన దేశ సైనికులు ప్రపంచంలో శాంతి కాపాడుటకు ఇతర దేశాలలో పనిచేస్తూ అక్కడ ప్రజలను కాపాడుతున్నారు. శాంతిని పెంపొం దిస్తున్నారు. ఐతే గత 60, 70 సం||లలో చిన్నచిన్న యుద్ధాలే తప్ప రెండవ ప్రపంచ యుద్ధం లాంటి పెద్ద యుద్ధం, మానవ సంహారం జరగలేదు. ప్రపంచ దేశాలు, ప్రజలు శాంతి కోరుకుంటున్నారు. శత్రువుల నుండి భద్రత కూడా అవసరం కాబట్టి ప్రతి దేశానికి తమదైన సైన్యం ఉండాలి. ఇప్పటి   పరిస్థితుల్లో సైనికుడిగా పని చేయడం చాలా సులభం, ప్రాణభయం తక్కువ, యుద్ధం అవకాశాలు తక్కువ. కాబట్టి అందరం నిర్భయంగా సైన్యంలో పనిచేయవచ్చు. అనవసర భయం అక్కరలేదు.
	జాన్‌ మాట్లాడకపోవటంతో తనను తాను సముదాయించుకుని లేచి నిలబడ్డాడు అంకిరెడ్డి.
	”జాన్‌! నేను వెళ్తున్నాను” అన్నాడు.
	జాన్‌ ఉలిక్కిపడి ”కూర్చో రెడ్డీ! భోంచేసి వెళ్లొచ్చు” అన్నాడు.
	”నాకీ స్థితిలో భోజనం సహించదు జాన్‌! నన్ను ఆపకు” అంటూ జాన్‌ చూస్తుండగానే వెళ్లి తన కారులో కూర్చున్నాడు అంకిరెడ్డి. ఆయన ఎక్కడెక్కడ తిరిగాడో ఇల్లు చేరుకునే సరికి అర్ధరాత్రి దాటింది.
*****
	మాధవీలత, అంకిరెడ్డి ఉదయాన్నే నిద్రలేచి వారి దినచర్యలో నిమగ్నమయ్యారు. అంకిరెడ్డి స్నేహితుడ్ని కలవాలని ఏడు గంటలకే తన కారులో ఘట్ కేసర్ వెళ్లాడు.
	వాళ్ల పెద్దబ్బాయి ఆనంద్‌ మాత్రం ఎనిమిది అయినా నిద్ర లేవలేదు.
	ఊరెళ్లిన మోక్ష త్వరగా వస్తే బాగుండని ఆమెకోసం గంట, గంటకి గేటువేపు చూస్తోంది మాధవీలత. మోక్ష మాధవీలతకు కోడలు. ఆనంద్‌కు భార్య.
	ఉదయం పదకొండు గంటల సమయంలో మోక్ష గేటు తీసుకొని నెమ్మదిగా లోపలికి వచ్చింది. సోఫాలో దిగాలుగా కూర్చుని వున్న అత్తగారి దగ్గరకి వెళ్లి ”ఏం జరిగింది అత్తయ్యా? అలా వున్నారు?” అని అడిగింది.
	”గత నాలుగు రోజులుగా నేను ఇలాగే వున్నాను మోక్షా! నీకోసమే ఎదురు చూస్తున్నాను” అంది మాధవీలత.
	”నాకోసం ఎదురుచూస్తున్నారు అంటే ఏదో జరిగే వుండాలి. ఏం జరిగింది అత్తయ్యా!” అడిగింది మోక్ష.
	మోక్ష అలా అడగ్గానే బోరున ఏడవాలనిపించింది మాధవీలతకు. కోడలి ఒడిలో తల దాచుకుని తన భయాన్ని ఆమెతో పంచుకోవాలనుకుంది. అదే పని భర్త దగ్గర చెయ్యలేకపోయింది.
	”మీరలా మౌనంగా ఉంటే ఎవరికేం జరిగిందోనని నాకు కంగారు వుంది. ఏం జరిగిందో త్వరగా చెప్పండి అత్తయ్యా!” అంటూ అక్కడే నిలబడి మాధవీలతనే చూస్తోంది మోక్ష.
ఇంకా వుంది…
రచన: డా. శ్రీసత్య గౌతమి
ఏరన్ వెంటనే డోర్ తీసి బయటకు వచ్చి, “ఏం జరిగింది అనైటా? ఎందుకా కేకలు? లోపల ఏం జరిగింది” అని ఏరన్ అడిగాడు.
అనైటా వణికిపోతూ.. “ఏరన్, ఒకసారి లోపలికి వెళ్దాం రా” అంది.
పరిగెత్తుకుని వెళ్ళారు. ఆమె ఇంట్లోవున్న పనమ్మాయి నేల మీద పడి వుంది. క్రిస్టల్ తో చేసిన అందమైన పెద్ద టేబుల్ డెకరేషను టేబుల్ మీద నుండి నేలమీద పడి ముక్కలయిపోయి వుంది. అనైటా కాలింగ్ బెల్ నొక్కి ఆమెను లేపుదామనేసరికి.. డోర్ దగ్గరకి వేసినట్లుగా అనిపించింది, దాన్ని తోసుకొని లోపల అడిగుపెట్టేసరికి ఇదీ దృశ్యం. ఇదంతా ఏరన్ కి వివరించింది.
ఏరన్ నేల మీద పడున్న పనమ్మాయి దగ్గిరకి వెళ్ళి ముక్కు దగ్గిర వేలు పెట్టి శ్వాస ఆడుతుందో లేదో అని చూశాడు.
“ఆడుతుంది, కేవలం స్పృహ తప్పింది అంతే”… చెప్పాడు అనైటాకి.
వెంటనే ఫ్రిడ్జ్ తెరిచి వాటర్ బాటిల్ తీసి, నీళ్ళు ఆమె ముఖం మీద జల్లింది అనైటా. కొద్దిసేపటికి ఆ అమ్మాయి కుదుటపడి లేచి కూర్చున్నది. ఆ అమ్మాయి పేరు సుజి.
సుజీ.. ఏం జరిగింది? ఎందుకలా పడిపోయావ్? మొహం తిరిగిందా? (అంతా మలై భాషలోనే సంభాషణ).
అనైటా, సుజీతో వుంటే ఏరన్ కిచెన్ లోకి వెళ్ళి, ముగ్గురికీ వేడి వేడి కాఫీ చేసుకొని వచ్చాడు. అది కొంచెం గొంతులో పడ్డాక, సుజీ కాస్త మనిషయ్యింది. అప్పుడు మెల్లగా ఒక్కొక్కటి చెప్పడం మొదలుపెట్టింది గుర్తుతెచ్చుకుంటూ. సుజీ గొంతు నిమొదటిసారిగా విన్నాడు ఏరన్.
సుజీ: నేను పనంతా పూర్తిచేసుకొని ఇంకా నిద్ర రావట్లేదు కదా అని, కాసేపాగి టీ.వి చూసి ఇంటికి వెళ్దామని ఆగి హాల్లోకి వచ్చాను. ఈ లోపుల మీ ఫోన్ రింగ్ అవ్వడం మొదలైంది, అప్పటికే మీరు వెళ్ళిపోయారు. వెంటనే ఫోన్ కూడా కనబడలేదు. రింగు వస్తూనే వుంది..ఫోన్ వెతగ్గా..అది మీ హ్యాండ్ బ్యాగ్ లోనుండి వస్తున్నది. అప్పుడు చూశాను, మీరు హ్యాండ్ బ్యాగ్ వదిలేశారని, దాంట్లో ఫోన్ కూడా వదిలేశారని. అయితే మీరు ఇంటి తాళాలు కూడా వదిలేసే వుంటారని అనుకున్నాను. మరి నేను ఇంటికి వెళిపోతే.. మీరు తాళాలు లేకుండా ఎలా లోపలికి వస్తారు అని ఆలోచించి, మీకు కాల్ చేద్దామని టేబుల్ మీద వున్న ల్యాండ్ ఫోన్ దగ్గిరకి వచ్చాను. మీరు రేడియో స్టేషన్ వెళ్తామన్నారు కానీ ఏ నెంబర్ కి ఫోన్ చెయ్యను? ఎల్విన్ బాబు నెంబరు.. టేబుల్ మీద మీ టెలిఫోన్ బుక్కులో చూసి కాల్ చేశాను. అది స్విట్చ్ ఆఫ్ వుంది. ఏం చెయ్యాలో తోచలేదు. అలాగే మీరొచ్చేంత వరకు వుండిపోదామనుకున్నాను.  టీ.వి. చూద్దామనుకున్నాను, కానీ ఎందుకో చూడాలనిపించలేదు. రేడియో వినాలనిపించింది. సరే అని ఎఫ్.ఎం. ప్లే చేస్తూ వింటూ మీకోసం ఎదురు చూస్తూ కూర్చున్నాను. అప్పటికే ఫోన్ ఇన్ ప్రోగ్రాం మొదలయ్యి చాలా సేపయినట్లున్నది. ఇంతలో మీరు, ఎల్విన్ బాబు ఆ ప్రోగ్రాంలో మాట్లాడుతున్నారు. మీ గొంతు వినగానే ప్రాణం లేచొచ్చినట్లయినది. కరెక్ట్ గా అదే టైంలో ఫోన్ ఇన్ కి కనెక్ట్ అవ్వదలిచిన వారు ఈ నెంబర్ కి కాల్ చెయ్యండి అని ఎల్విన్ బాబు చెప్పారు. అంతే ఆ నెంబర్ కి ఫోన్ చేసి మాట్లాడాలనిపించింది. నాకే తెలియకుండా నేను ఆ నెంబర్ కి ల్యాండ్ లైన్ ద్వారా కాల్ చేశాను. చేస్తే ఎల్విన్ బాబు ఎత్తారు. అంతే.
ఏరన్: మరి నువ్వేం మాట్లాడావ్?
సుజి: తెలియదు. అట్నుండి ఎల్విన్ బాబు ఎత్తడమే గుర్తుంది.
ఏరన్: పోనీ ఏం మాట్లాడాలనుకున్నావ్ అనైటాతో? తాళాలు మర్చిపోయిందని చెబుదామనుకున్నావా?
సుజీ: కాదనుకుంటా. ఏదో ప్రోగ్రాం జరుగుతుంటే.. మధ్యలో నేను తాళాల గురించి చెప్పడం ఏం సమంజసం గావుంటుంది? తాను వచ్చేంతవరకు వుండిపోదామనే అనుకున్నాను.
ఏరన్: మరి అనైటా గొంతు ఫోన్ ఇన్ లో వినగానే ప్రాణం లేచొచ్చిందన్నావ్. ఎందుకు? దేనికి?
సుజి: ఆలోచనలో పడింది. చివరికి ఎందుకో తెలియదు అంది.
ఏరన్: సరే ఏమిమాట్లాడావు? గుర్తున్నంతవరకూ చెప్పు.
సుజి: అస్సలు గుర్తు లేదు. ఫోన్ డయల్ చేసి, ఎల్విన్ బాబు గొంతు వినినంత వరకే గుర్తుంది.
అనైటా: పోనీ ఎల్విన్ ఇంకా ఏం మాట్లాడాడు?
సుజీ: అది కూడా గుర్తులేదు. నా బ్రెయిన్ కాసేపు ఏదీ ఆలోచించలేదు నాకు తెలిసినది.
ఏరన్: పోనీ.. ఇంకా నీకు తెలియనివి ఏమైనా నీ కళ్ళకి కనబడడం గానీ, చెవులకు వినబడడం గానీ ఏమైనా జరిగినదా?
సుజీ: మెల్లగా ఆలోచించి. నేనలా ఫోన్ తో ఎంతసేపున్నానో కూడా నాకు తెలియదు. కానీ ఎక్కడో ఏదో పైనుండి పడిపోయి భళ్ళున విరిగిపోయినట్లుగా శబ్ధం వినబడింది. కానీ ఇది చాలా దూ…రం గా ఎక్కడో జరిగింది.
అనైటా వెంటనే కొద్ది దూరంలోనే క్రిందపడివిరిగి ఆ పడున్న ట్రోఫీని చూస్తూ..”కానీ సూజీ ఎక్కడో విన్నాను అని అంటున్నది. ఆశ్చర్యం….అని ముత్తాయించింది”.
అప్పుడు ఆ దిశలో సూజీ కూడా ఆ ట్రోఫీ కేసి చూసింది. అది చూశాక దిగ్గున లేచి రెండు చెంపల మీద అరచేతులు ఆనించుకొని.. షాక్ గా.. “అవును ఇదే.. ఎక్కడో లీలగా క్రింద పడిపోతున్నప్పుడు చూశాను” అంది మళ్ళీ.
ఏరన్: ఇది నీ ప్రక్కనేగా జరిగింది? ఎక్కడో చూశాను, ఎక్కడో విన్నానంటావేం????
సుజీ: అవును, నా ప్రక్కనే జరిగినట్లు అనిపించలేదు.
ఏరన్: పోనీ దీన్ని ఎవరు పడదోశారో చూసావా? ఎవరైనా ఆ టైంకి ఇంటికి ఏవరైనా వచ్చారా?
సుజి: లేదు, ఎవ్వరూ రాలేదు.
ఏరన్: అనైటా వచ్చేంతవరకు తలుపు తీసేవుంది. నువు వెయ్యలేదా?
సుజీ: అవును.. అనుకుంటాను, మర్చిపోయుంటాను.
ఏరన్: ఓకె. నువ్వుఇక నీ గదిలోకి పోయు పడుకో. తెల్లారేక మాట్లాడుదాం అని ఆమెని ఆ రాత్రి అక్కడే ఉంచేశారు.
అనైటాకి గుడ్ నైట్ చెప్పి ఏరన్ అక్కడినుండి తన హోటల్ రూం కి వచ్చేసాడు.
**************
టైం ఒంటిగంట అయ్యింది. కానీ నిద్రపట్టలేదు. సుజీ ఎపిసోడ్ తో కధ పూర్తిగా అర్ధమయిపోయింది ఏరన్ కి. తాము ఫోన్ ఇన్ కార్యక్రమం లో వున్నప్పుడు పెయింటర్ ఆత్మ తన అతీత శక్తులతో సుజీని కాసేపు వశం చేసుకొని, తన ద్వారా ఫోన్ లో ఆమె గొంతుతో మాట్లాడాడు. వెయిట్ ఎ సెక్, వెయిట్ ఎ సెక్.. అని ఆగి మళ్ళీ ఆలోచన్లను రీవైండ్ చేసుకున్నాడు.
యస్.. ఆమె గొంతులా కూడా వుంది స్పష్టత అంతగా లేకపోయినా! అమాండా కూడా చనిపోయిందన్నాడు, ఆమె ఏడుపు కూడా వినబడింది, అంటే అమాండా ఆత్మ కూడా సుజీ మీద పనిచేసివుంటుంది, సుజీయే తనకు తెలియకుండా నే తాను ఏడ్చింది అమాండా ఆత్మ కి లొంగి. ఓ మై గాడ్ !!!
మరి పెయింటర్ తో సంభాషణ అయిపోవడానికి ముందు ఏదో పైనుండి క్రిందపడి భళ్ళున ముక్కలయిపోయినట్లుగా మాకూ వినబడింది, అంటే అది ఈ క్రిస్టల్ ట్రోఫీ యే అన్నమాట., అది మేము గట్టిగా, స్పష్టంగా విన్నాము కానీ సుజీ మాత్రం ఎక్కడో దూరంగా విన్నది, అది ఆమె ప్రక్కనే జరిగినా కూడా. ఏమిటో ఈ వ్యత్యాసం. ఫెర్నాండేజ్ ని కలవాలి, ఇదంతా చెప్పాలి ఏదైనా క్లూ ఇస్తాడేమో! ఏది ఏమైనా ఇది చాలా త్వరగా తేల్చేయాల్సిన వ్యవహారం.. ఆలశ్యం అమృతం విషం.  ఇంకా ఆలశ్యం చేస్తే ఏమేమి జరుగనున్నవో!!!
ప్రొద్దున లేచాక బ్రేక్ ఫాస్ట్ కూడా చేసేసి కూర్చున్నాడు. ఫెర్నాండేజ్ కి కాల్ చేశాడు.. టూకీగా జరిగినదంతా చెప్పాడు. ఫెర్నాండేజ్ సాయంత్రం మరో ఫ్రెండ్ దగ్గిరకి తీసుకువెళ్తానన్నాడు. తర్వాత ఏరన్, అనైటా ఇద్దరూ కలిసి పోలీస్ స్టేషన్ కి వెళ్ళి ఈ కేసు విషయాలు తెలుసుకుందామని ఫోన్లో మాట్లాడుకున్నారు. రూబీని రిసెప్షన్ లో చూశాడు ఏరన్. అమాండా విషయం గుర్తొచ్చింది. తనకా రోజు రూబీ ఇచ్చిన అమాండా ఫోన్ నెంబర్ గురించి అడుగుదామనుకున్నాడు, మళ్ళీ ఆ ఆలోచనని మార్చుకున్నాడు. ఎందుకంటే ఈ ఆత్మలు ఎవరో ఒకరిని లొంగదీసుకొని వాళ్ళద్వారా వాళ్ళ గొంతులతో మాట్లాడుతున్నాయని అర్ధమయిపోయింది కాబట్టి, రూబీ కి కూడా అలాగే అయ్యుంటుందని అనుకొని ముందుకు సాగిపోయాడు.
సమయం ప్రొద్దున్న 10.30 కావస్తుంది. అనైటా ఇంకా రాలేదు, స్టేషన్ కి వెళ్ళాలి. ఈ లోపున తనని ఈ కేసుకి అంటించిన థ గ్రేట్ బాస్ కి ఇదంతా 30 ఏళ్ళ క్రిందటి కేసనీ, దాన్ని పోలీసు రికార్డుల్లో నుండి వివరాలు తీయించబోతున్నామనీ చెప్పాలనుకున్నాడు. ఆలోచిస్తూ అక్కడే హోటల్ ముందు అనైటా కోసం ఎదురు చూస్తూ జేబులోంచి ఫోన్ బయటకి తీస్తూ బాస్ తో మాట్లాడదామని. ఇంతలో రివ్వున ముందర కారు వచ్చి ఆగింది, అది అనైటా నవ్వుతూ. సరే.. ఇక బాస్ కి ఫోన్ చేసి మాట్లాడే ప్రోగ్రాం ని టెంపరరీగా వాయిదా వేశాడు.
ఏరన్: అనైటా ఈ లోకల్ పోలీస్ స్టేషన్ ఇన్ స్పెక్టర్ పేరేమన్నావ్?
అనైటా: జేసన్
ఏరన్: మనం వస్తున్నామని ముందుగా ఇన్ ఫామ్ చేశావు కదా?
అనైటా: యస్. పదకొండుకల్లా అక్కడ వుంటాము, వెళ్తున్నాముగా. టూకీగా కేసు గురించి కూడా అడిగాను. రికార్డ్స్ వెతికిస్తానని చెప్పాడు జేసన్. జేసన్ కి ఒక 30-35 ఏళ్ళు వుండవచ్చు. చాలా సిన్సియర్ మనిషి. ఎక్కడా అన్యాయం జరగనివ్వడని విన్నాను.
ఏరన్: ఊ..30-35 ఏళ్ళు అంటే పెయింటర్ తర్వాత పుట్టాడు జేసన్. తాను ఇంకా భూమ్మీద పుట్టకముందే భూమిలోకి వెళ్ళిపోయిన విషయాన్ని ఇప్పుడు బయటికి తీయాలన్నమాట.. హ..హ..హ..
అనైటా: నిశ్శబ్దంగా ఉంది. ఎందుకో తాను నవ్వలేకపోయింది.
ఏరన్: ఏవిటా మౌనం? నేను సరదాగా అన్నాలే.
అనైటా: అన్నందుకు కాదు, ఎందుకో ఆ పిల్లలు చనిపోవడం, వాళ్ళ ఆత్మలు క్షోభిస్తూ తిరుగుతూండడం తలుచుకుంటుంటే బాధ కలుగుతున్నది.
ఏరన్: నమ్మలేని నిజం, కానీ నమ్మేట్లు చేస్తున్నది. జేసన్ ఏదైనా మనకి హెల్ప్ చెయ్యగలిగితే ఈ కేసు వివరాలు బయటకు తియ్యగలిగితే నా నమ్మకం బలపడుతుంది.
అనైటా: ఇంకా నమ్మట్లేదా?? (చురుగ్గా ఒకసారి ఏరన్ కేసి చూసి)
ఏరన్: నమ్మినట్లుగానే అనిపిస్తున్నదనుకో నాకు. అచ్చా.. టెల్ మి థిస్. ఎప్పుడైనా ఆ సమాధి దగ్గిరకి వెళ్ళావా?
అనైటా: యస్. వెళ్ళాను.
ఏరన్: ఎందుకు?
అనైటా: అదేం ప్రశ్నా?
ఏరన్: అవును. ఎందుకు వెళ్ళావ్? నేను ఇన్ని రోజులయ్యింది ఈ కేస్ డీలింగ్స్ మొదలెట్టి. నేను వెళ్ళలేదే? అసలు అది పెయింటర్ సమాధేనని ఎలా తెలిసింది?
అనైటా: చిన్న ఆలోచనలో పడింది. యస్. నేనెందుకు వెళ్ళాను? హ..గుర్తొచ్చింది. అందమైన ప్రదేశాలన్నీ ఫోటొస్ తీస్తూ వస్తుంటే.. విశాలంగా, నీట్ గా ఈ సిమెటరీ కనబడింది. గేట్ లోపలికి వెళ్ళి అక్కడినుండే రెండు, మూడు పిక్చర్లు తీశాను. అప్పుడే ఈ సమాధిని చూశాను.. చక్కగా అందమైన ఎరుపు, పసుపు ఫ్రెష్ పూలగుచ్చాలతో అలంకరించి వుంది. ఆ తర్వాత ఎల్విన్ నుండి రికార్డింగ్స్ తీసుకున్నాక.. పెయింటర్ తన సమాధి గురించి చెప్పిన వివరాలను బట్టి అక్కడికి మళ్ళీ వెళ్ళి చూసాను. అది ఆ రోజు నేను పుష్పగుచ్చాలతో చూసిన సమాధే అని నిర్ధారించుకున్నాను.
ఏరన్: ఊ. పూలతో అలంకరిస్తున్నారంటే.. ఎవరో క్రమం తప్పకుండా ఇన్ని సంవత్సరాలనుండి ఆ సమాధి దగిరకి వచ్చి వెళ్తున్నారు. ఎప్పుడైనా వాళ్ళెవరో చూశావా?
అనైటా: లేదు. ఒకసారి ప్రయత్నించాను. ఊహు..దొరకలేదు, మళ్ళీ ఆ రోజు తర్వాత మళ్ళీ ఆ సమాధి ఎప్పుడూ అలంకరించి వుండడం నేను చూడలేదు.
ఏరన్: ఇంట్రస్టింగ్ !
ఇంకెప్పుడైనా ఏ సంధర్భంలోనైనా వెళ్ళావా?
అనైటా: వెళ్ళాను రెండు మూడు సార్లు, పోయినవారం కూడా. కరెక్ట్ గా ఫోన్ ఇన్ కార్యక్రమం మొదలవ్వడానికి ముందు. ఆ సిమెటరీ నుండే ఎవరైనా ఇలా ఫోన్లు చేసి మాట్లాడుతున్నారేమో అని చూడడానికి. ఊహు..ఎవరూ కనబడలేదు. తీరా స్టేషన్ కి నేను వచ్చినప్పుడో, లేదా తర్వాత ఎప్పుడైనా ఎల్విన్ ఫోన్ చేసి చెప్పేవాడు, నేను వెళ్ళిన రోజునే పెయింటర్ మాట్లాడాడని. ఆశ్చర్యం ఏమిటంటే.. నాకక్కడ ఎవరూ కనబడలేదు, మరి ఆ సమాధి దగ్గిరనుండి ఎవరు మాట్లాడారు ?????
.
.
.
ఇంకెవరూ “నువ్వే”….ఏరన్ స్వగతం లో గట్టిగా ఒక అరుపు అరుచుకున్నాడు.
(ఇంకా వుంది)
అనగా అనగా అంటూ ఈసారి త్రయంబక్ కథ చెప్తున్నారు Rj వంశీ… వినండి మరి..

రచన: వై.ఎస్.ఆర్. లక్ష్మి
“ఏమాలోచించారు “అని అడిగాడు రామారావు గుడిలో తనను కలసిన జానకిని.
ఆమె కాసేపు ఏమీ మాట్లాడలేదు.
అసలు విషయం ఏమిటంటే రామారావుకి భార్య చనిపోయి సంవత్సరం గడిచింది.  ఉన్న ఒక్క కొడుకు అమెరికాలో ఉద్యోగం చేసుకుంటున్నాడు.  అక్కడకు వెళ్ళి ఉండలేక ఇక్కడే ఉంటూ ఒకరోజు చెయ్యి కాల్చుకుంటూ వీలు కానిరోజు కర్రీ పాయింట్ కూరలతో కాలక్షేపం చేస్తున్నాడు.  పనమ్మాయి వచ్చి పని చేసి వెళుతుంది.  అలా రోజులు గడుస్తున్నాయి.
అనుకోకుండా ఒక రోజు జానకి పరిచయం చిత్రంగా జరిగింది.  ఒకరోజు పని మీద బయటకు వెళ్ళి వస్తూండగా కాళ్ళకు పర్స్ తగిలింది.  చేతిలోకి తీసుకొని తలెత్తి చూస్తే ముందు ఒకామె నడుచుకుంటూ వెళుతోంది.  ఆ పర్స్ ఆమెదే అయి ఉంటుందని ఆమెను పిలిచి “ఇది మీదేనా?”అని అడిగాడు. ఆమె  లాక్కున్నట్లుగా తీసుకొని వెళ్ళిపోయింది. కనీసం మర్యాద కోసమన్నా థాంక్స్ చెప్పలేదు చిత్రంగా అనిపించింది. అక్కడతో విషయం మరిచిపో టానికి వీల్లేకుండా ఆమె పక్క వీధిలోనే ఉంటుంది కాబోలు తరచు కనిపిస్తోంది. ఒకరోజు గుడిలో ప్రవచనాలు ఉంటే వెళ్ళినప్పుడు అక్కడ ఎదురు పడింది. రామారావే “బావున్నారా?”అని పలకరించాడు. “ఓ మీరా!ఆ రోజు హడావుడిగా వెళ్ళిపోయాను. థాంక్స్ అండీ”అన్నది ఆమె.
“మీ పేరు. . . . . ”
“జానకి. . . . . ”
అలా జరిగిన పరిచయం ఒకరి విషయాలు మరొకరు పంచుకొనే దాక పెరిగింది. ఆమె భర్త పిల్లల చిన్నప్పుడే యాక్సిడెంట్ లో చనిపోయాడని తను జాబ్ చేయడం వలన ఆర్ధికంగా లోటు లేకపోయినా వారిని పెంచడంలో ఇబ్బందులు ఎదుర్కొన్నానని చెప్పింది. అమ్మాయి పరవాలేదని  ఇంజనీరింగ్ చదివిందని పెళ్ళి చేశానని అమెరికా వెళ్ళిందని, కొడుక్కి మాత్రం చదువు సరిగా అబ్బలేదని ఎలాగో డిగ్రీ పూర్తి చేసి ప్రైవేటు జాబ్ చేస్తున్నాడని, కోడలు కూడా చిన్న ఉద్యోగం చేస్తుందని, వేరే ఊర్లో ఉంటారని. , వారికిద్దరు పిల్లలు. డబ్బులు అవసరమైనప్పుడల్లా ఫోన్ చేస్తాడు కాని తల్లి గురించి పట్టించుకోడని చెప్పింది. ఆ రోజు కూడా అలా హడావిడిగా వెళ్తూనే ఆయనకు కనిపించినట్లు చెప్పింది.
రెండు రోజుల కొకసారి గుడిలో కలవడం మంచీ చెడు మాట్లాడుకోవడం అలవాటుగా మారింది. ఒక సారి పది రోజుల వరకు ఆమె కనిపించలేదు. మాటల మధ్యలో ఎప్పుడో చెప్పిన గుర్తులను బట్టి ఇల్లు వెతుక్కుంటూ వెళ్ళాడు. నీరసంగా కూర్చుని కనిపించింది. వైరల్ ఫీవర్ అని కొడుక్కి ఫోన్ చేసినా నేను వచ్చి ఏమి చేస్తానని రాలేదని పక్కింటి వారే డాక్టరును అడిగి మందులు తెస్తే వేసుకున్నానని చెప్పింది.
రామారావు ఇంటికి వచ్చినా నీరసంగా పీక్కుపోయిన ఆమె ముఖమే కనిపించింది. ఒంటరితనంలోని బాధ ఏమిటో ఆయనకు తెలుసు. ఏం చేయాలా అని ఆలోచించి ఒక నిర్ణయానికి వచ్చాడు. మరునాడు జానకి దగ్గర తన నిర్ణయాన్ని చెప్పాడు.
“కలసి జీవిధ్ధామని” ప్రతిపాదించాడు. ఒంటరితనం నుండి విముక్తికి అదే మార్గమని తెలిపాడు. ఇప్పుడు ఆ విషయంపైనే ఆమె అభిప్రాయాన్ని అడిగాడు.
జానకి ఒక నిముషం మౌనంగా ఉండి “ఈ వయసులోనా?”అన్నది.
“ఇప్పుడే అవసరం. పిల్లలు ఎవరి దారిన వారు వెళ్ళిపోయాక, మనని పట్టించుకొనే వారు లేనప్పుడు ఒకరికొకరు తోడు అవసరం. మంచి కైనా చెడుకైనా మనసులో మాట చెప్పుకోవడానికి మనిషి అవసరం. చిన్న వయసులో ఉద్యోగం, పిల్లలు ఇంటి బాధ్యతలతో సమయమే తెలియదు. ఇప్పుడు రోజు గడవటమే కష్టంగా ఉంటుంది. ఏమీ చేయలేము. టీ. వి ఎక్కువసేపు చూడలేము, ఇంకే ఇతర కాలక్షేపాలు చేయలేము. మనం చేయ గలిగిందల్లా కబుర్లతో కాలక్షేపమే. భగవంతుని పిలుపు కోసం ఎదురుచూస్తూ పలకరించేవాళ్ళు లేక ఎన్నాళ్ళని ఒంటరిగా ఉండగలం. ఇది ఆర్ధిక సంబందమూ కాదు, భౌతిక సంబందమూ కాదు కేవలం మానవ సంబంధం మాత్రమే. ఆలోచించండి “అన్నాడు.
జానకి”పిల్లలు ఏమంటారో”?
“ఒంటరిగా వీళ్ళు ఎలా ఉంటున్నారో అన్న ఆలోచన లేని వారి గురించి మనం ఆలోచించడం వృధా. వాళ్ళ పిల్లలు వారి భవిష్యత్తు గురించి ,వారి కెరీర్ గురించి తపనపడే వారికి మన గురించి ఆలోచించే తీరికా ,ఓపిక ఎక్కడిది. పిల్లలు రెక్కలొచ్చి ఎగిరిపోయాక ఎంతమంది తల్లిదండ్రులు ఒక ఆప్యాయమైన పలకరింపు కోసం చకోర పక్షుల లాగ ఎదురు చూడటం లేదు. ఇద్దరూ ఉన్నంత కాలం ఒకరికొకరు తోడుగా ఉంటారు. అందులో ఒక పక్షి రాలిపోయినా రెండోవారి పరిస్థితి అగమ్యగోచరంగా ఉంటోంది. అటు పిల్లల దగ్గరకు వెళ్ళలేక, ఇక్కడ ఒంటరిగా ఉండలేక అవస్థ పడుతున్నారు. అందుకే ఊరికో వృధ్ధాశ్రమం వెలుస్తోంది. పిల్లలూ తల్లిదండ్రుల్ని అందులో పడవేసి బాధ్యత తీరింది అనుకుంటున్నారు. అందరూ అలా ఉంటారని కాదు. చాలా వరకు ఇంతే. ఎవరి పరిస్థితిని బట్టి ,అవకాశాన్ని బట్టి వారు ప్రత్యామ్నాయ మార్గాన్ని ఎంచుకొని జీవించడంలో తప్పు ఉందని నేను అనుకోను. తొందరేమీ లేదు. మీరు ఆలోచించి నిర్ణయం తీసుకోండి. “అని చెప్పి వెళ్ళిపోయాడు రామారావు.
********.
ఆ రోజు ఉదయమే వాకిలి ముందున్న సన్నజాజి తీగ గాలికి ఒరిగితే దానికి కర్ర పాతి ఆసరా కల్పిస్తున్నాడు రామారావు.
“కాఫీ తీసుకోండి “అంటూ అందించింది జానకి.
ఆమె నిర్ణయాన్ని హర్షిస్తూ పారిజాతం పుష్పాభిషేకం చేసింది.
*******
రచన: వెంకట సుశీల 
మోహన్, సరితలు కలిసి ఎం.ఎస్.సి చేశారు ఆంధ్రా యూనివర్సిటీ లో. వాళ్ళిద్దరూ ఒకరినొకరిని ఇష్టపడ్డారు. చదువులయ్యి ఉద్యోగాలు వచ్చేక ఇళ్ళల్లో చెప్పి, ఒప్పించి పెళ్ళి చేసుకుందామనుకున్నారు. సరిత మామూలుగా మోహన్ ఇంటికి వస్తూ వుంటుంది, వాళ్ళ అమ్మ (వందనమ్మ) ను ఆంటీ, ఆంటీ అని పిలుస్తుండేది. 
ఇక్కడ మోహన్ కుటుంబ పరిస్థితి చెప్పాలి. వందనమ్మకి ముగ్గురు పిల్లలు. పెద్దవాడు ఇంజినీరు, తర్వాత అమ్మాయి మధు. మధుకి తమ్ముడు ఈ మోహన్. వందనమ్మకి పిల్లల చిన్నప్పుడే భర్త చనిపోయాడు. ఉన్న రెండు ఎకరాల భూమితో పుట్టింటికి చేరింది. తన అన్నదమ్ముల పోషణలోకి వచ్చింది. ఎంత పుట్టిల్లయితే మాత్రం, అన్నదమ్ములయితే మాత్రం ఒకసారి తలచెడి వచ్చాక తనకీ, తన పిల్లలకి ఏ మాత్రం గౌరవం లభిస్తుందనీ? స్వతంత్రం అస్సలు లేదు. తానేమీ చూసుకోలేకపోవడం వల్ల  ఆ రెండెకరాల భూమి వాళ్ళ క్రిందే ఉండేది. వదినల   అలకలు, అనుమానాలు ఎక్కడ తమ భర్తలు ఏమి పెట్టిపోతలు పెట్టేస్తారో అని… ఇలా ఆర్ధిక స్వాతంత్రం లేక, పిల్లల ముద్దూ ముచ్చట్లు పూర్తిగా చూసుకోలేక ఇరుకు జీవితాన్ని జీవించింది. దీనంతటికీ తన పేదరికమే కారణమని ఎప్పుడూ తనని తాను  నిందించుకుంటూ ఇరుగుపొరుగుకి చెప్పుకుంటూ వుండేదిట. 
ఇక సరితదీ మధ్య తరగతి కుటుంబమే. నలుగురు పిల్లల్లో మూడవది. ఉన్నంతలో అందరినీ విద్యావంతులను చేసి, వాళ్ళ కాళ్ళ మీద వాళ్ళని నిలబడేలా చెయ్యాలని తల్లిదండ్రుల ఆశ.  మహా అయితే ఓ రెండు, మూడు లక్షల వరకు కట్న మిచ్చి పెళ్ళి చెయ్యగలరు అంతే.
అన్నదమ్ముల భార్యల కాళ్ళా వ్రేళ్ళా పడి వందనమ్మ పెద్ద కొడుకుని ఇంజినీరు చదివించింది. కనీసం అతను పెద్ద చదువు చదివితే. మిగతా ఇద్దరినీ లాక్కొచ్చేస్తాడు కదా అని. మొత్తానికి అతను ఇంజినీరయిపోయాడు. పెళ్లి ప్రస్థావనలు కూడా వచ్చాయి. వందనమ్మ నిక్కచ్చిగా ఒక నిర్ణయానికి వచ్చేసింది. తన కొడుకులకి బోలెడంత కట్నంతో వచ్చే ఆమ్మాయిలని మాత్రమే చెయ్యాలని, తన కూతురుకి మాత్రం కానీ కట్నం లేకుండా మంచి ఆస్థిపరుడికి ఇవ్వాలని. డబ్బులేక తాను పడిన కష్టాలని మనసులో పెట్టుకొని, వీళ్ళ విషయంలో ఇలాంటి నిర్ణయానికి వచ్చింది.
వందనమ్మ కోరుకున్నట్లే  పెద్దకొడుకుకి ఒక డాక్టర్ తో  పెళ్ళి చేసింది, కోరినంత కట్నం, బంగారం పెట్టారు పెళ్ళిలో. ఇక మధు. మధు కాలేజీలో ఒక అబ్బాయిని ప్రేమించింది, ఆ కుర్రాడికి డబ్బులేదు. ఆ కుర్రాడితో పెళ్ళీ, గిళ్ళీ అంటే వందనమ్మ ఒప్పుకోదు. అది మధుకి తెలుసు. ఇంట్లో ఇక అడగడం కూడా అనవసరం అని తనకు తానే అనేసుకుంది. ఆ అబ్బాయికి ఉద్యోగం వచ్చాక స్నేహితుల సహాయంతో పెళ్ళి చేసుకునే అవకాశాలు ఉన్నాయని తెలుసుకొని వందనమ్మ కూతురిని బంధించడం మొదలుపెట్టింది. పరీక్షలయిన వెంటనే.. తన అన్నదమ్ముల సహాయంతో ఆ పిల్లకి గబగబా వేరే సంబంధం చూసేసి, ఎవరికీ చెప్పాకుండా మరో పల్లెటూరు తీసుకువెళ్ళి ఏ దేవతకో మొక్కు ఉందనీ, సెంటిమెంటనీ అని చెప్పి అక్కడ చుట్టాల ఇంట్లో వేరే అబ్బాయితో పెళ్ళి చేసేసారు. ఈ పెళ్ళికొడుక్కి తన వాటాగా బాగానే వస్తుంది, అదీ ధీమా వందనమ్మకి. 
ఇక మూడవ వాడు మోహన్, సరితతో ప్రేమలో ఉన్నాడు. అ టైం రానే వచ్చింది. మోహన్ కి సంబంధాలు చూడాలనే ఊహ వందనమ్మకి రాగానే, మోహన్ వెంటనే చెప్పేశాడు. 
“అమ్మా! నేను సరితని చేసుకుంటాను. నీకు తెలుసుగా తను. మంచి పిల్ల మంచిపిల్ల అంటుంటావుగా”. 
వందనమ్మ కొంచెం షాక్ తిన్నది. అయినా డీల్ చెయ్యొచ్చు అనుకున్నది, తన expectations కి సరిపోతే. 
“మరి ఆ అమ్మాయి వాళ్ళు ఏపాటి కట్నం ఇవ్వగలరు?” .. అడిగింది వందనమ్మ.
“అమ్మా.. వదిన తాలూకు వాళ్ళంత డబ్బున్నవాళ్ళు కారు, అంత నువ్వు ఆశించలేవు. ఏదో ఒకటి, రెండు లక్షలవరకు ఇచ్చుకోగలరేమో. అయినా నాకు డబ్బు కాదు ముఖ్యం. సరితే ముఖ్యం”.
“నాకు మీ సౌఖ్యం ముఖ్యం. ఇంట్లో అన్ని సౌకర్యాలు ముఖ్యం, ఈ ఆఖరి దశలో నైనా నేను సుఖపడడం ముఖ్యం, మీరందరూ సుఖంగా ఉండడం ముఖ్యం”… వందనమ్మ పలికింది.
“సరిత లేకపోతే నేనెలా సుఖంగా ఉంటానమ్మా?” .. అన్నాడు మోహన్.
వందనమ్మ ఏడవడం మొదలెట్టింది, తాను మొదటినుండీ పడిన కష్టాలు, అవమానాలు అన్నీ ఏకరువు పెట్టింది. కానీ కొడుకు ఏ నిర్ణయం తల్లికి చెప్పలేదు. దానితో వందనమ్మకి టెన్షన్ ఎక్కువయ్యింది. ఎక్కడ తన కొడుకు తన చెయ్యి దాటిపోతాడో అని. తాను గట్టిగా ఉండకపోతే.. కుదరదనుకుంది, అసలే మొదటి రెండు పెళ్ళిళ్ళు తన ఇష్టప్రకారం చేసి గెలుపొందిన మహిళ!
వందనమ్మ చేతిలోకి పురుగుల మందు తీసుకుంది. తను చెప్పిన అమ్మాయిని పెళ్ళిచేసుకోకపోతే తాను పురుగుల మందు తాగేస్తానన్నది. 
మోహన్ చాలా బాధ పడిపోయాడు. ఏమీ తోచని పరిస్థితిలో తన ప్రేమని త్యాగం చేసేయడానికి నిర్ణయించుకున్నాడు. కానీ సరితకి, తన తల్లితో జరిగిన ఘర్షణ గురించి చెప్పకుండా తాను తన తల్లి మాటకే విలువిస్తున్నట్లుగా చెప్పేశాడు.
సరిత కి ఒకటే బాధ.. అంత సింపుల్ గా ఎలా వదిలేశాడు? పెళ్ళిమాట దగ్గిరకి వచ్చేసరికి, తల్లికి తప్పా తనకేమంత విలువనివ్వలేదన్న మాట. దీనిని మర్చిపోవడానికి తాను అక్కడినుండి వెళ్ళిపోవాలనే నిర్ణయించుకున్నది. ఉద్యోగాలకు అప్లై చెయ్యడం మొదలుపెట్టింది. ఈ లోపు పై చదువుకి వేరే యూనివర్సిటీలకు అప్లై చేయడం కూడా మొదలుపెట్టింది. ఏదో ఉద్యోగానికి కాకినాడ నుండి ఇంటర్వ్యూ కాల్ వచ్చింది. దానికి అటెండ్ అయ్యి వచ్చింది. 15 రోజుల్లోనే జాయినవ్వమని లెటెర్ వచ్చింది. ఇంట్లో అమ్మా, నాన్నలకు కూడా తెలుసు ఆమె మనసులో పడుతున్న బాధ. అందుకే దేనికీ వద్దు అని చెప్పకుండా.. తనకీ కూడా మన:శాంతి గా ఉంటుందని కాకినాడ వెళ్ళమన్నారు. 
ఇక్కడ మోహన్ కి పెళ్ళి అయిపోయింది. భార్య బోలెడంత కట్నంతో వచ్చింది. వందనమ్మకి ఎంతో సంతోషం కాని మోహన్ కి కాదు. మొదటి రాత్రి మోహన్ ఇక మొహం తియ్యలేదు. ఏదో క్రొత్త కదా అనే ఆలోచనలో పడిపోయారు. కానీ అలా వారాలు, నెలలు గడిచేసరికి, కోడలు వందనమ్మతో.. అసలు విషయం చెప్పేసింది. వందనమ్మ కొడుకుతో సెపరేటు గా మాట్లాడింది, కోడలు లేని సమయం చూసి. 
మోహన్ మొహంలో కలివిడిలేదు. “అమ్మా! ఇది నీ యిష్టంతో జరిగిన పెళ్ళి, నా యిష్టంతో కాదు. నేను సరితను తప్ప మరొకరిని అంగీకరించలేను. అది నీకు ముందే చెప్పాను.  చేతిలో పురుగుల మందు డబ్బా పట్టుకొని నన్ను బెదిరించి, నా మెడలు వంచి ఈ పెళ్ళి చేసావ్. నువ్వూ, ఆమె ఏం చస్తారో చావండి” అన్నాడు కోపంగా.
“అలాగంటే ఎలా రా? ఆమె ఏడుస్తోంది” అంది వందనమ్మ.
“అయితే ఆమెని పుట్టింటికి పంపెయ్యి, లేకపోతే నిరీక్షించమను, నా మనసు మారే అవకాశం వుంటే అంగీకరిస్తాను, లేకపోతే లేదు” ఖచ్చితంగా చెప్పేశాడు. 
సరిత ఊరినుండి వెళ్ళిపోయి కాకినాడలో పనిచేస్తున్నదని తెలుసుకున్నాడు. ఎక్కడ పనిచేస్తున్నదో.. వెతికి వెతికి తెలుసుకొని.. సరితని కలిశాడు. అప్పటికి.. మూడు నెలలయ్యింది అతనికి పెళ్ళయ్యి.
సరిత ఆశ్చర్యంతో.. ఎందుకొచ్చావ్ అనడిగింది. అప్పుడు తనకీ, తన తల్లికీ మధ్య జరిగిన ఘర్షణ గురించి, వాళ్ళమ్మ బెదిరింపుల గురించి చెప్పాడు.
సరిత కూడా బాధపడింది. కేవలం స్నేహితులుగా మిగిలిపోదాం అనేసి మాత్రం అనుకుంది మనసులో. అప్పుడపుడు ఇద్దరూ కలిసేవారు, కాసేపు మాట్లాడుకొని ఏ హోటల్లోనో భోజనం చేసి ఎవరి దారిన వాళ్ళు వెళ్ళిపోయేవారు. 
*************
ఇలా రెండేళ్ళవరకు అయ్యింది. ఒక రోజున హటాత్తుగా.. మోహన్ ఒక నిర్ణయానికి వచ్చాడు. సరితతో సంప్రదించడానికి నిర్ణయించుకున్నాడు.
“సరితా.. నేను ఆనాడు ఉన్నపరిస్థితిలో నీ వైపు నిలబడలేకపోయాను.. ఇప్పుడు నాకేదీ ముఖ్యం కాదు. మనిద్దరం సహజీవనం చేద్దాం, ఈ లోపున మల్లిక (భార్య) తో చెప్పేసి, విడాకులు అడుగుతాను. విడాకులిస్తే మా ఇద్దరికీ లాభం, ఇద్దరం ఫ్రీ అవుతాం” అన్నాడు మోహన్.
ఈ మాట విని సరిత చాలా నొచ్చుకున్నది. పెళ్ళి లేకుండా కలిసుండాలనే ఆలోచన చాలా తప్పని చెప్పింది. ఏదో తాను రెండవ భార్యననే ముద్రపడుతుందనే కాదు సహజీవనం వల్ల వుండే సాధక బాధకాలు తనకి తెలుసు. ఈ మాట విన్నాక మోహన్ ఇంకా అప్ సెట్ అయిపోయాడు.  ఆల్ రెడీ ముందు తాను తీసుకున్న నిర్ణయం వల్ల తాను శిక్షననుభవిస్తున్నాడు, మళ్ళీ రెండవ నిర్ణయాన్నైనా సాఫీగా తీసుకుందామంటే.. సరిత సహకరించడంలేదు.
“ఎందుకు.. నేనంటే నీకిష్టం లేదా? ఇంతకన్నా నేనేమి చెయ్యగలను”?.. అని గొప్ప frustration తో కళ్ళనీళ్ళు పెట్టుకోవడం మొదలుపెట్టాడు.
సరిత చెప్పడం మొదలుపెట్టింది.  “పెళ్ళి లేకుండా కలిసుండడం అనేది అనాగరికం.  దీనివల్ల కలిసి ఉన్నా నిజానికి కలిసి ఉన్నామనే సంతృప్తి ఉండదు. దీనికి బదులు ఒకరినొకరు ఆరాధించుకుంటూ ఉండిపోవడమే పూర్తి సంతృప్తినిస్తుంది. ఇదే నా ఆఖరి నిర్ణయం. అందరూ వప్పుకొని జరిపించిన వివాహానికి ఉన్నవిలువ, సహజీవనానికి లేదు. మనదిప్పుడు ఒకప్పటి ఆటవిక వ్యవస్థ కాదు, నాగరిక వ్యవస్థ. నాగరికం ఆరంభమయ్యిందే పెళ్ళి వ్యవస్థతో. దీన్ని మనం పాటించకపోతే సంఘంలో గౌరవం ఉండదు. మానసికంగా మనకి ఏమానందం మిగులుతుంది? ఏదో తప్పు చేస్తున్నామనే భావన అనుక్షణం దహించేస్తుంది. ఎవరో కొద్దిమంది మనల్ని అర్ధం చేసుకున్నవాళ్ళు మనల్ని ఆదరించవచ్చు, కానీ అలా ఎన్నాళ్ళు? జీవితం ఆ కొద్దిమందితోనే సరిపోతుందా? 
“పదిమందికోసం నువ్వాలోచిస్తున్నావ్, నేను మనకోసం ఆలోచిస్తున్నాను”.. అన్నాడు మోహన్.
విరక్తిగా సరిత ఒక నవ్వు నవ్వుతూ.. “మనం”…”దానికి టైం అయిపోయింది,  ఇంతకు మునుపు
 ఆలోచించాల్సింది”. 
“తెలుసు. ఆ టైంలో నా పరిస్థితి అది. మా అమ్మ ఆత్మహత్య చేసుకుంటానని బెదిరించింది. నిన్ను కాదని పెళ్ళి చేసుకున్నాను, నన్ను నేను శిక్షించుకుంటున్నాను” …. బాధతో అరిచాడు మోహన్.
“పెళ్ళిళ్ళు స్వర్గంలో జరిగి, భూమి మీద కలిసి బ్రతకాలని రాసుండాలిట. దేవుడు మనకి స్వర్గంలో పెళ్ళి చేసాడు కానీ, భూమి మీద కలిసుండమని రాయడం మర్చిపోయాడు”.. అని సరిత కన్నీళ్ళతో లేచి వెళ్ళిపోతుంది.
********
అలాగే ఏళ్ళు గడిచిపోయాయి. మోహన్ భార్య మల్లిక రాను రాను చాలా రాక్షసంగా తయారయ్యింది. వందనమ్మ ధనదాహానికి తాను బలయిపోయాననేది మనసులో పెట్టుకుని వందనమ్మను చిత్ర హింసలు పెట్టడం మొదలెట్టింది. భోజనం టైంకి పెట్టకపోవడం, ఆమెని వరండాలో పెట్టి తాళాలేసుకొని వెళ్ళిపోవడం, ఎప్పుడో రావడం మొదలైనవి. మోహన్ వారించలేకపోయేవాడు, మల్లికకి చేరువా కాలేకపోయాడు ఎప్పటికీ. మల్లికకి మోహన్ మీద కూడా సదభిప్రాయం లేదు. అతనితో కూడా గొడవలకి దిగేది. ఈ నరకమంతటికీ తానే కారణమని వందనమ్మ అక్కడే వుండి భరించేది కొడుకు కోసం. మిగితా పిల్లలు రమ్మన్నా వెళ్ళేది కాదు.
వందనమ్మ ఆఖరిరోజులకొచ్చేసింది. కొడుకుతో కొన్ని మాటలు చెప్పింది.  “బాబూ..మోహన్.. నీ జీవితాన్ని నరకాన పెట్టింది నేనే. అందుకే నేను నరకాన్ని అనుభవిస్తున్నాను. నీ జీవితాన్ని, సరిత జీవితాన్ని నాశనం చేశాను, మీ కలల్ని ఈ చేతులతో తుంచేశాను..అందుకు శాస్తి జరిగింది. చేసిన పాపానికి ప్రాయశ్చిత్తంగా సరితకి ఒక్కసారి క్షమించమంటాను, ఒక్కసారి ఆమెని తీసుకు రా”.
మోహన్  కోపం ఆపుకోలేకపోయాడు. “ఎందుకమ్మా..ఇప్పుడు పిలిచి? ధనానికి అమ్ముడుపోయావ్, నా ప్రేమ నీకానాడు కనబడలేదు. పిలిస్తే నిన్ను చూడడానికి ఆమె వస్తుంది ఒక సంస్కారి కాబట్టి. కానీ నాకే ఇష్టం లేదు ఎందుకంటే మనం శిక్షార్హులం”.
ఆ మాటలకి వందనమ్మ ఇంకా బాధపడింది. కొడుకు క్షమించలేదని అర్ధం చేసుకొని పూర్తిగా మంచం పట్టింది. ఆఖరికి పోయేటప్పుడు కూడా తాను చేసినదానికి బాధపడుతూ, మల్లిక దుష్ట ప్రవర్తనలకి ధు:ఖపడుతూ సరితను, ఆమె ఆనాడు..ఆంటీ ఆంటీ అని ఆప్యాయంగా పిలిచే పిలుపునే గుర్తు చేసుకుంటూ చనిపోయింది.
ఇప్పటికీ మోహన్, సరితలు కేవలం ఆరాధకులుగా మిగిలిపోయారు.  ఇప్పుడు ఇద్దరికీ వయసు 60 దాటింది.
రచన: జెజ్జాల కృష్ణ మోహన రావు 

దసరా సమయములో సరస్వతీదేవి అష్టోత్తరశతనామావళిని చదువుతున్నప్పుడు అందులోని కొన్ని పేరులు ఛందశ్శాస్త్రములోని వృత్తముల పేరులను జ్ఞప్తికి తెచ్చాయి. జాగ్రత్తగా పరిశీలించిన పిదప నాకు లభించిన నామములతో ఉండే వృత్తములను క్రింద లక్షణ లక్ష్యములతో అందిస్తున్నాను. పాఠకులు ఆనందిస్తారని ఆశిస్తున్నాను.  యతి స్థానము ఒక అడ్డగీతతో (-) చూపబడినది. 
సరస్వతీ అష్టోత్తరశతనామావళి – http://joyfulslokas.blogspot.com/2010/08/saraswati-ashtotara-stotram.html
పాటగా – https://www.youtube.com/watch?v=pAVsqGsvqgA 
సావిత్రీ సురసా దేవీ దివ్యాలంకారభూషితా …
సావిత్రీ – మ/లగ UUUIU 5 సుప్రతిష్ఠ 9
భావమ్మే గదా
రావమ్మే గదా
జీవమ్మే గదా
సావిత్రీ యిలన్ 
శివానుజా పుస్తకభృత్ జ్ఞానముద్రా రమా పరా …
రమా (ప్రియా) – స/లగ IIUIU 5 సుప్రతిష్ఠ 12
భవసారమా
నవతీరమా
కవిపారమా
అవికారమా 
సావిత్రీ సురసా దేవీ దివ్యాలంకారభూషితా …
సావిత్రీ (విదుల్లేఖా, శేషరాజ) – మ/మUUU – UUU 6  గాయత్రి 1
సావిత్రీ – సత్యార్థీ
శ్రీవిద్యా – చిద్రూపా
భావాబ్ధీ – వాగర్థా
కావన్ రా – కైమోడ్తున్ 
సౌదామినీ సుధామూర్తీ సుభద్రా సురపూజితా …
సుభద్రా (విలంబితా) – జ/ర/గ IUIUIUU 7 ఉష్ణిక్కు 22
సుభద్ర నిన్ స్మరించన్
శుభమ్ములే కలుంగున్
సుభాషిణిన్ దలంచన్
ప్రభాతముల్ వెలుంగున్ 
పీతా చ విమలా విశ్వా విద్యున్మాలా చ వైష్ణవీ …
విద్యున్మాలా (విద్యుల్లేఖా)  – మ/మ/గగ  UU UU – UU UU 8 అనుష్టుప్పు 1
విద్యున్మాలా – వేదాంతార్థా
విద్యల్ నీవే – ప్రేమాంబోధీ
ఆద్యంతమ్మా – హంసారూఢా
పద్య మ్మీయన్ – బ్రార్థింతున్ నిన్ 
సర్వదేవస్తుతా సౌమ్యా సురాసుర నమస్కృతా …
సౌమ్యా – స/స/స  IIU IIU IIU 9 బృహతి 220
కమలమ్ముల మాలలతో
కమనీయపు నవ్వులతో
విమలమ్మగు విద్యల సౌ-
మ్యముగా నియుమా దయతో 
పీతా చ విమలా విశ్వా విద్యున్మాలా చ వైష్ణవీ …
విమలా – స/స/జ/గగ  IIUII – UIUI UU  11 త్రిష్టుప్పు 348
విమలమ్ముగ – వెల్గుచుండు తల్లీ
సుమరాశుల – సొంపులీను వల్లీ
రమణీయపు – రావ మొల్కు రాణీ
కమనీయపు – కావ్య కర్త వాణీ 
సరస్వతీ మహాభద్రా మహామాయా వరప్రదా …
మాయా (వైశ్వదేవి, చంద్రకాంతా, చంద్రలేఖా)  – మ/మ/య/య – UUUUU – UIU UIUU
మాయూరాసక్తా – మాలికా భూషితాంగీ
మాయామోహమ్ముల్ – మాయఁగాఁ జేయలేవా
మాయాంభోరాశిన్ – మంథమై త్రచ్చ రావా
వ్రాయంగన్ నేర్పన్ – రమ్మిటన్ జంద్రలేఖా
(మాయా సార్థకనామ గణాక్షర వృత్తము)
చండికా వైష్ణవీ బ్రాహ్మీ బ్రహ్మజ్ఞానైకసాధనా …
చండీ (కమలలోచనా, కమలాక్షీ) – న/న/స/స/గ – IIII IIII – UII UU 13 అతిజగతి 1792
తిమిరము తొలగఁగ – దీప్తుల నీయన్
భ్రమములు తొలగఁగఁ – బల్కులఁ జెప్పన్
శ్రమములు తొలగఁగ – శాస్త్రము దెల్పన్
రమణను వెలుగఁగ – రమ్మిట చండీ 
చంద్రికా చంద్రవదనా చంద్రలేఖావిభూషితా …
చంద్రికా (కుటిలగతి, క్షమా) – న/న/త/త/గ IIII IIU – UIU UIU 13 అతిజగతి 2368
లలితము స్వరముల్ – రాగిణీ చంద్రికల్
కళలకు నిరవుల్ – కావ్యముల్ గీతముల్
చెలువపు నెలవుల్ – చిత్రముల్ నృత్యముల్
తలి నిను గొలుతున్ – దారిఁ జూపంగ రా 
కాంతా కామప్రదా వంద్యా విద్యాధరసుపూజితా …
కాంతా (ఇందువదనా, వనమయూర) – భ/జ/స/న/గగ UIII UIII – UIII UU 14 శక్వరి 3823
అందమగు వెన్నెలల – హాసముల వెల్గున్
జిందిడఁగ డెందమున – జెల్వములె కల్గున్
వందనము లిచ్చెదను – పద్మజుని కాంతా
ఛందముల నీయు మిఁకఁ – జక్కఁగఁ బ్రశాంతా 
వాగ్దేవీ వసుధా తీవ్రా మహాభద్రా మహాబలా …
వసుధా (పథ్యా, ప్రథితా, మంజరీ) – స/జ/స/య/లగ IIUI UIII – UIU UIU 14 శక్వరి 4844
అలరారు వెన్నెలల – యందమౌ సొంపులన్
వెలిఁగించు నాననము – వేదముల వంపులన్
మలవోలె నీవసుధ – మమ్ములను గావుమా
అలవోలె నా రసన – నాశువుగఁ బల్కుమా
మహాశ్రయా మాలినీ చ మహాభోగా మహాభుజా  …
మాలినీ (నాందీముఖీ) – న/న/మ/య/య III III UU – UI UUI UU 15 అతిశక్వరి 4672
అమలకమలనేత్రా – ఆదిమధ్యాంతరూపా
విమలకవనపాత్రా – వేదవిద్యార్థదీపా
అమితమధురగాత్రా – ఆదిశక్తిస్వరూపా
మమత నొసగ రమ్మా – మాలినీ విద్య లిమ్మా 
కామరూపా మహావిద్యా మహాపాతకనాశినీ …
కామరూప –  మ/ర/భ/న/త/గగ  UU UUI UUI – IIII UUI UU  17 అత్యష్టి 20369
కావ్యారంభమ్ము సేయంగఁ – గవితలతోఁ గామరూపా
భవ్యమ్మై యుండఁ బ్రార్థింతు – వరమియ సాహిత్యదీపా
దివ్యమ్మౌ దీధితుల్ చిందఁ – దెనుఁగునఁ బద్యమ్ము వ్రాయన్
నవ్యాకారమ్ములన్ నీదు – నగవుల శ్రీలిమ్ము వాణీ 
కాంతా కామప్రదా వంద్యా విద్యాధరా సుపూజితా …
కాంతా – య/మ/న/ర/స/లగ IUUU – UUIIIU – IUIIUIU 17 అత్యష్టి 46530
అకారమ్మే – యానంద లిపిగా – ననాదిగ నాద్యమే
ప్రకాశించెన్ – రమ్యమ్ముగ రుచుల్ – బ్రమోద మొసంగగా
వికీర్ణమ్మౌ – వీణారవములన్ – బ్రియమ్ముగ మీటుమా
వికాసించున్ – బ్రేమాంబురుహముల్ – విరించికిఁ గాంతమై 
సావిత్రీ సురసా దేవీ దివ్యాలంకారభూషితా …
సురసా –  మ/ర/భ/న/య/న/గ  UU UUI UU – IIII IIU – UI IIU  19 అతిధృతి 237457
సాలంకారమ్ము నుండన్ – సవురు కనులకున్ – సంతసముగా
తాళమ్ముల్ మ్రోఁగుచుండన్ – తపిత హృదయమున్ – దన్మయతతో
లీలన్ గొల్తున్ వరాంగీ – రిపుదళదళనా – లెస్సగ నినున్
బాలించన్ గోరుచుంటిన్ – ప్రణవపు ప్రతిమా – భక్తి నెపుడున్
(ఇందులోని మొదటి రెండు భాగములు, స్రగ్ధరలోని మొదటి రెండు భాగములు ఒక్కటే) 
భోగదా భారతీ భామా గోవిందా గోమతీ శివా …
భారతీ – భ/భ/ర/త/త/త/త UII UII UIU – UUI UUI UUI UUI  21 ప్రకృతి 1198263 (కల్పితము)
భారము లేవియు లేవుగా – భావించ నీవుండ నెల్లప్డు నాచెంత
దూరము లేవియు లేవుగాఁ – దూఁగాడుచుండంగ డెందమ్ము నీచెంత
హారము లన్నియు నీకెగా – హర్షమ్ముతో పద్య వర్షమ్ము నీవీయ
కోరితి నీ దయ భారతీ – కుందేందు శ్వేతాంబరా నేను నీ ఛాయ
(భారతీ సార్థకనామ గణాక్షర వృత్తము)
సరస్వతీ మహాభద్రా మహామాయా వరప్రదా …
సరస్వతీమనోహరి- జ/ర/జ/ర/జ/ర/జ/ర యతి (1, 9, 17)  24 సంకృతి 5592406 (కల్పితము)
విరించి హృద్వినోదినీ – విశాల విశ్వ మోహినీ – విశుద్ధ వేద మాతృకా
సురాగ్రణీ శుభంకరీ – సుభాషిణీ సుహాసినీ – సుమించ నిమ్ము విద్యలన్
సరస్వతీ మనోహరీ – స్వరప్రవాహ లోలినీ – సచిత్ర వాగ్వినోదినీ
వరమ్ము లిమ్ము ప్రేమతో – వరిష్ఠ భక్తి నిచ్చెదన్ – వరప్రసూన మాలలన్
సౌదామినీ సుధామూర్తీ సుభద్రా సురపూజితా …
సుభద్ర  (కిరీటము) – ఎనిమిది భ-గణములు, UII UII – UII UII – UII UII – UII UII 24 సంకృతి 14380471
సుందర రూపము – సుందర హాసము – సుందర వేదము – శోభల వల్లిక
సుందర వస్త్రము – సుందర మాలిక – సుందర వాక్ఝరి – సొంపుల మల్లిక
సుందర గానము – సుందర రాగము – సుందర నాదము – సూనృత ఝుల్లిక
ఇందునిభానన – యిత్తును వందన – మెప్డు సుభద్రత – హృష్టిని గావుము 
భోగదా భారతీ భామా గోవిందా గోమతీ శివా …
భామా – త/భ/స/య // జ/భ/స/స UUI UII – IIUI UU / IUI UII – IIU IIU
సాహిత్య రూపపు – స్వరమూర్తి నీవే
మహీతలమ్మున – మముఁ గాతువుగా
దేహీ సరస్వతి – తృషఁ దీర్చుమమ్మా
సుహాసినీ కడు – శుభ మీయఁగ రా 
శివానుజా పుస్తకభృత్ జ్ఞానముద్రా రమా పరా …
రమా – IUI(U / IUIU – IUIUIUIU; నాలుగవ అక్షరము పిదప ఒక గురువును రెండు లఘువులుగా మార్చవచ్చును;  ఉదాహరణములో పదవ అక్షరమైన గురువుకు బదులు రెండు లఘువులు వాడబడినవి.)
సరస్వతీ మనోన్మనీ – సరసమతీ విలాసినీ
వరప్రదా యశఃప్రదా – ప్రణవధృతీ ప్రమోదినీ
సురాసురాదిసేవితా – సుషమగతీ వినోదినీ
విరించిహృత్ప్రమోదినీ – ప్రియరమణీ రమామణీ 
మహాభాగా మహోత్సాహా దివ్యాంగా సురవందితా
ఉత్సాహ – సూ/సూ/సూ/సూ – సూ/సూ/సూ/గ
దేవతలకు దానవులకు – దేవి నీవె చదువులన్
రావణునకు రామునికిని –  రావ మీవె గళములో
భావులకును బండితులకుఁ – బలుకు నీవె నాల్కపైఁ
బ్రోవుమమ్మ శారదాంబ – పూర్ణచంద్రవదన నన్ 
మొదటి ప్రతిని చదివి అక్కడక్కడ దొరలిన దోషములను ఎత్తి చూపిన శ్రీమతి సుప్రభ గారికి నా కృతజ్ఞతలు. 
రచన: ఏల్చూరి మురళీధరరావు

1973 హేమంతంలో అనుకొంటాను. దేవులపల్లి కృష్ణశాస్త్రిగారి ఇంటికి వెళ్ళాను.
ఆ రోజుల్లో కృష్ణశాస్త్రిగారి ఇల్లంటే సాహిత్యికులందరికీ సాహిత్య సంగీత హృదయంగమ సంగమతీర్థరాజం.
గోష్ఠీవినోదంకరణలతో అభ్యాగతులకు అయాచితంగా అనిమేషత్వం సిద్ధిస్తుండేది.
మేడ మెట్లెక్కి నేను కాలింగ్ బెల్ నొక్కేసరికి – భగవంతుడే మందిరద్వారాలు తీసినట్లు కృష్ణశాస్త్రిగారే తలుపుతీసి, ఆప్యాయనంగా పలకరించి, లోపలి గదికి తీసుకొనివెళ్ళారు.
అప్పటికే అక్కడ పిలకా గణపతిశాస్త్రి గారున్నారు.
నిండైన ప్రేమతో వారిద్దరూ మాట్లాడుకుంటూ ఉంటే నేను ఆంధ్రదేశం భావకవిత్వపు ఇంద్రజాలంలో మంత్రముగ్ధమై ఉండిన కాలపు కవితాసవితల సన్నిధిరూపమైన పెన్నిధిని స్వాయత్తీకరించుకొంటూ కేవలానుభవానందమూర్తినై ఉన్నాను.
‘మాట్లాడుకోవటం’ అంటే కృష్ణశాస్త్రి గారు స్క్రిబ్లింగ్ ప్యాడ్ పైని వ్రాయటం, గణపతిశాస్త్రి గారు వాకోవాక్యాన్ని కొనసాగిస్తూ ప్రసంగించటం అన్నమాట.
నా అదృష్టం ఏకకాలంలో ప్రేక్షక – శ్రోతృ స్థానీయత. కృష్ణశాస్త్రిగారి అందమైన అక్షరాలను చూస్తూ, గణపతిశాస్త్రిగారి అక్షరప్రసంగాన్ని వినటం.
ఒక్కొక్కసారి గణపతిశాస్త్రిగారు కృష్ణశాస్త్రిగారి వ్రాతను పైకి చదివి, నిమీలితనేత్రులై ధ్యానమగ్నులై భావాన్ని మనోగతం చేసికొని, ఆ తర్వాత ప్రశాంతంగా సమాధానించటం జరుగుతుండేది.
విషయం: తెలుగు కవిత్వపు స్థితిగతులు. వర్తమాన స్థితి ఆధారంగా భావిగతుల అభ్యూహ.
అంతలో “పోస్ట్” అని కేక వినిపించింది.
శాస్త్రిగారికి అపరిచితులూ, సుపరిచితులూ అందరూ ఆత్మీయులే. ఎక్కడెక్కడి నుంచో వారికి లెక్కలేనన్ని ఉత్తరాలు వస్తుండేవి. ఆ ఉత్తరాలను అందుకోవటం అంటే వారికి దేవులపల్లి సోదరకవులు పిఠాపుర సింహాసనాసీనులైనప్పుడు చెప్పిన పద్యాలలో అంతటి పట్టరానంత సంతోషం.
రాజహంసగారు ఉత్తరాల కట్టను అందుకొని, లోపలి గదిలోకి తెచ్చి కృష్ణశాస్త్రిగారి చేతిలో ఉంచారు.
అందులో బుక్ పోస్టు పాకెట్టు ఒకటున్నది.
శాస్త్రిగారు ఉత్తరాలను ప్రక్కనుంచి, బుక్ పోస్టు పాకెట్టును పైకి తీసి, దానిని ఎవరు పంపినదీ చూడకుండానే, నిరాసక్తంగా దారాలను తప్పించి, వేళ్ళకొనలతో కాగితపు ఆచ్ఛాదనను తొలగించి, అందులో ప్లాస్టిక్ జాకెట్టుతో ఉన్న ఎర్రని అట్టపైని గిల్టు అక్షరాలను చూసి విభ్రాంతులై, అద్ధావాక్కుతో చకచకా పేజీలను తిరగేసి, పుస్తకాన్ని మిలమిల మెరుస్తున్న కాటుక కన్నులకద్దుకొని, గుండెలకు హత్తుకొన్నారు.
గణపతిశాస్త్రిగారు మేదురమైన ఆ ఆదరానికి, పారమెరుగని ఆ పారవశ్యానికి, నిండైన ఆ భక్తితాత్పర్యానికి చకితులై, “ఏదండీ, ఆ పుస్తకం ఇలా ఇవ్వండి” అంటూ చేయిజాపారు.
శాస్త్రిగారు తెల్లవారుజామున తొలితొలి వెలుగురేకల నునువెచ్చని పలకరింపులకు పులకరించి ఒకటొకటిగా రేకులు విచ్చుకొని విప్పారిన గులాబీ పువ్వులాగా ఆ పుస్తకాన్ని కరాంజలిబంధంలో నిలుపుకొని గణపతిశాస్త్రిగారి కరకమలాలలో  ఉంచారు.
వారు పుస్తకాన్ని తెరుస్తున్నప్పుడు ప్రక్కన కూర్చొని ఉన్న నేనూ విస్తుపోయి చూశాను.
అది పూజ్యులు అబ్బూరి వరదరాజేశ్వరరావు గారు ఢిల్లీనుంచి పంపిన తమ తండ్రిగారు శ్రీ అబ్బూరి రామకృష్ణరావు గారి అందమైన ఊహాగానము, ఇతర కృతులు ప్రథమ ముద్రిత ప్రకాశిత సువర్ణసంపుటం.
గణపతిశాస్త్రి గారు పుస్తకాన్ని తదేకంగా చూస్తుండగా కృష్ణశాస్త్రిగారు ఆ పద్యాలను పైకి చదవమని స్క్రిబ్లింగ్ పాడ్ పైని వ్రాసి, వారికి చూపారు.
గణపతిశాస్త్రి గారు పుస్తకం ముందునుంచి వెనుక దాకా పైపైని చూసి, మైమరపు నుంచి తేరుకొని, చివరికి – రామకృష్ణరావు గారి స్వహస్తాక్షరాలతో తిలకాయమానంగా విలసిల్లుతున్న పద్యాన్ని సుశ్రావ్యమైన మధుక్షీరద్రాక్షామధురధారాధారాళమైన స్వరసరణితో, పరమ మోహనమైన రాగధోరణిలో మరెన్నటికీ మరపుకు రానంత అందంగా పాడి వినిపించారు.
ప్రశాంతినిలయమైన వారి ముఖమండలం నుంచి వన్నెలు చిమ్ముతున్న మేనిచిన్నెలతో స్వరకిన్నెరలు శాంతికపోతాల వలె పైకెగిరి, మా హృదయకుహరాలలో విహరించి, ఇల్లంతా వ్యాపించి, కుడ్యగవాక్షరంధ్రాల గుండా వాయువీథులలోని కెగిసి ఒక్కటొక్కటిగా అంతర్హితములైపోతుండటాన్ని ఆ పుణ్యదివసాన కన్నులారా తిలకించి పులకించటం నాకింకా గుర్తున్నది:
“నేనే కాదు, సమస్తభూతతతియున్ నిర్వేదభారమ్ముచే
నానాభంగుల లాలనీయగతులన్ నా గీతమే పాడు; లో
కానీకమ్ముల లోన లోన నొక హాహాకార ముద్భూతమై
శ్రీ నారాయణపాదనీరజరజాశ్లేషమ్ము కాంక్షించెడిన్!”
అని పద్యాన్ని చదివి ముగించారు, గణపతిశాస్త్రిగారు. తాదాత్మ్యం వల్ల వారి కన్నులు అర్ధనిమీలితాలైనాయి.
అయితే ఎందుకో, ఆయన బొమలు ముడివడినట్లనిపించింది. గొంతు డగ్గుత్తికను చెందింది.
“శ్రీ నారాయణపాదనీరజరజాశ్లేషం అన్నారు, అబ్బూరి వారు …”
అంటూ, సందిగ్ధంగా కృష్ణశాస్త్రిగారికేసి చూశారు.
నేను అహమహమిక కొద్దీ ఉండబట్టలేక, “రజశ్శబ్దం నిఘంటువుల్లో సకారాంతం గానూ, అకారాంతం గానూ ఉన్నదేమో చూద్దాము” అన్నాను.
కృష్ణశాస్త్రి గారి వద్ద లేని నిఘంటువు ఉంటుందా? తామరలు నిండిన సరోవరం లాగా బీరువాలలో పుస్తకాలు నిండిన ఆ గది చదువుల తల్లికి కొలువుకూటం కదా!
రజశ్శబ్దం సకారాంతం. అందువల్ల దానిపై ఆశ్లేష శబ్దం సంధిల్లినప్పుడు సకారానికి లోపం వచ్చి ‘రజ ఆశ్లేషం’ అనీ; యకారం వచ్చినప్పుడు ‘రజయాశ్లేషం’ అనీ రెండు రూపాలే కాని, ‘రజాశ్లేషం’ కాజాలదని గణపతిశాస్త్రిగారి భావం అన్నమాట.
అబ్బూరి వారు పద్యంలో శ్రీమన్నారాయణుని పాదనీరజ రజాశ్లేషాన్ని కాంక్షించారు కదా.
కృష్ణశాస్త్రిగారు వెంటనే, “ఎర్రన్న యశశ్శబ్దాన్ని అకారాంతంగా ప్రయోగించాడు కదా, ఆ పద్యాన్ని చదువు” అన్నారు నాతో.
ఆ పద్యం స్ఫురింపక నేను ఖసూచకంగా చూశాను.
శ్రీ గణపతిశాస్త్రి గారు మహావిద్వాంసులు. శ్రీ మహాభారతాన్ని ఆంధ్రీసౌవస్తికులకోసం ఆధునికవచనంలో పాపఠ్యమానంగా ప్రపంచించిన పండితమూర్ధన్యులు. మహాకావ్యనిర్మాణధురంధరులు.
వారికీ స్ఫురించి ఉండదు. లేకపోతే చెప్పేవారే.
కృష్ణశాస్త్రిగారే ఆ పద్యపాదాన్ని వ్రాసి గణపతిశాస్త్రిగారికీ, నాకూ చూపించారు.
“నాకు తెలుగులో వేలకొద్దీ పద్యాలు వచ్చును. అయితే ఏదీ నియతంగా చదువుకోలేదు” అన్నారు. ‘చక్షూరాజీవయుగంబు’, ‘భద్రాయితమూర్తి’ అని చూసి నేర్చుకోవటమే కానీ, తాళ్ళూ దారాలూ తెలియవు.
చూడండి. ఒకప్పుడు నేనూ –
“ఈ లోకమ్ము దరిద్రతా కృపణతా హింసా రిరంసా రుషో
ద్వేలోల్లోలములందు మున్గి విలయాభీలస్థితిన్ మాయునే
మో! లేకున్న సహోదరాస్థిపలలమ్ముల్ తిందురే యెందు, త
త్కీలాలాసవపానలాలసమదాంధీభూతులై మానవుల్.”
అని వ్రాశానే కాని – అందులో గణాలూ, వ్యాకరణనియమాలూ చూసుకోలేదు” అన్నారు.
“మా అబ్బూరి అలా కాదు.
గొప్ప పండితుడు.
మహా మహా పండితుడు.
ఏది వ్రాసినా పరమగంభీరంగా ఉంటుంది.
ఎంతో గుండెల్ని కుదిపివేస్తేనే కాని వ్రాయడు.
వ్రాసిన ప్రతి అక్షరం ఆచి తూచి వ్రాసిందే.
మాకందరికీ గురువు.
నేను దేశమంతా సభల్లో తిరిగినప్పుడు పాడిన పద్యాలే ఇవి.”
అని, ఒక్కొక్క పంక్తినీ ఎంతో ఆవేశంగా వ్రాశారు.
“తాళ్ళూ దారాలూ” అంటే కృష్ణశాస్త్రి గారి పరిభాషలో వ్యాకరణ సూత్రక్రమం అన్నమాట. సూత్రాలను తాళ్ళూ దారాలు అనేవారు.
ఆ పంక్తులను మేమిద్దరమూ చదువుతుండగా – పై పంక్తిలోని మహా మహా పండితుడు లోని “మహా మహా” ల తర్వాత హంసపాదు పెట్టి, మళ్ళీ ఒకసారి “మహా” అని వ్రాసి, దానికి ఒద్దికగా క్రింది గీటు గీశారు.
“అబ్బూరి ‘ఊహాగానము’ అని పేరుపెట్టాడు. విశ్వనాథ అయితే ‘ఊహగానము’ అనాలంటాడు.”
అని వ్రాశారు.
చాలాకాలం తర్వాత ‘ఊహ’ శబ్దం పుంలింగం కనుక ‘ఊహగాన’మే సలక్షణమని, అయితే ‘ఊహాగానము’ సామవేదంలోని ఒక ప్రపాఠమని, ‘ఊహాగానము’ మరింత సార్థకమని – రామకృష్ణరావు గారి మనోగతం నాకు బోధపడింది. ఆ ప్రస్తారవిషయాన్ని తర్వాత నేను వ్యాసంగా వ్రాసి ప్రకటించాను.
రూఢమైన ఆవిష్టమనస్కత నుంచి తేరుకొనే దాకా మౌనవల్మీకస్థులై ఊరుకొని, కృష్ణశాస్త్రిగారు పుస్తకాన్ని గాఢంగా గుండెలకు హత్తుకొన్నారు.
“ఎంత మంచిపని చేశాడు, వరద!” అన్నారు. అన్నారంటే, వ్రాసి చూపారన్నమాట.
చేయి వణకే ఉత్తరవయస్సు నాటికీ తీరు మారని వారి అక్షరాలు – ముద్దులు మూటగట్టే సుప్పాణి ముత్యాలు.
“హైదరాబాదులో ఎవరో సన్మానం చేస్తానంటే ఆ సభలూ, సన్మానాలూ నాకు అక్కర్లేదన్నాను. మరీ మరీ బలవంతం చేశారు.
సభానిర్వహణ విషయమై నా నియమాలు ఇవీ:
1) సభ ఎక్కడ జరిగినా ఫర్వాలేదు.
2) ఎంతమంది వచ్చినా, రాకపోయినా ఫర్వాలేదు.
3) నేను సభాస్థలి ప్రాంగణంలోకి అడుగుపెట్టేసరికి వేదికమీద మా అబ్బూరి, రాయప్రోలు ఆసీనులై ఉండాలి.
5) నేను వేదిక మీదికెక్కి అబ్బూరి కాళ్ళకు మ్రొక్కి, రాయప్రోలుకు పాదాభివందనం చేసి, ఇద్దర్నీ కౌగిలించుకొని, పుష్పమాలలు వేసి, ఆ తర్వాత నేనూ కుర్చీలో కూర్చొనాలి.
6) సభ దరిదాపుల్లో ఎక్కడా మంత్రులూ, పందులూ ఉండటానికి వీల్లేదు – అన్నాను.”
అని, కలకల నవ్వారు.
నవ్వే వేళల్లో వారి కాటుక కళ్ళల్లో కన్నీళ్ళు జాలువారి మిలమిల మెరిసేవి.
కొన్నాళ్ళకు ఆ సంగతులన్నీ ‘కృష్ణశాస్త్రి జ్ఞాపకాలు’ అన్న పేరుతో ఒక వ్యాసం వ్రాస్తే నేను దానిని పుస్తక ప్రకటనార్థం ఫెయిర్ చేసి ఇచ్చాను.
“అందరికీ అటువంటి అదృష్టం ఉండదు. నా పద్యాలూ సంకలనం వెయ్యలేదు. తండ్రి ఋణం అంటూ ఏదైనా ఉంటే, పూర్తిగా తీర్చుకొన్నాడు వరద” అన్నారు.
ఇరవైయవ శతాబ్ది తెలుగు కవిత్వానికి కారయితలు శ్రీ అబ్బూరి రామకృష్ణరావు, శ్రీ దేవులపల్లి వేంకట కృష్ణశాస్త్రి గారలు పార్శ్వగతులై మైత్రీమందస్మితాలను వెలయిస్తుండిన ఛాయాచిత్రాన్ని చూసినప్పుడు ఒకప్పుడు వెల్లివిరిసిన జ్ఞాపకస్రవంతికి అక్షరాంకనం ఇది. 
రచన: సిరి వడ్డే
మహాకవి క్షేత్రయ్య (క్షేత్రజ్ఞుడు) :

సముద్రతీరాంధ్ర ప్రాంతాల్లో వెలసిన వాగ్గేయ కారులు, పదకర్తలు, తెలుగులో మహనీయులెందరో ఉన్నారు. వారి సేవ అనంతమైంది. శిష్ట సాహిత్యమైన పద్య కవితకంటే, శిష్టేతర సాహిత్య మైన ఈ పదసాహిత్యం వల్లనే ప్రజల్లో- అంటే అక్షర జ్ఞానంలేని వారికెందరికో ముక్తికి సోపానమైన భక్తితో పాటు నీతి, వైరాగ్య, వేదాంత ధోరణులు వివరించబడ్డాయి. భక్తి భావన భారతీయ తత్త్వం. భక్తితో పాటు పదకవిత ప్రారంభమైంది. జనపదాలలోని పామర ప్రజానీకం తమకు తగిన రీతిలో ఆడిపాడుకొన్నారు. దీన్నే జానపద కవిత అంటున్నాము. అది లిఖితంకాలేదు, మౌఖికం మాత్రమే. రాజపోషణ లేదు. అయినా ‘ముఖేముఖే సరస్వతి’- అన్నట్లు ఈ జానపద సాహిత్యం అందరిలో వ్యాపించింది. ఈ జానపదమే నిబద్ధీకరింపబడి, పదసాహిత్యమైంది. తీరాంధ్ర ప్రదేశంలో ఎందరో వాగ్గేయకారులు, పదకర్తలు వెలసి సామాన్య ప్రజానీకానికి భక్తి,  తాత్త్వికత, నీతి, వైరాగ్యాది మార్గాలను చూపి, ప్రజలలో చైతన్యం తీసుకొని రావడానికి ప్రయత్నించారు. అందులో మొట్ట మొదట పేర్కొనదగ్గ మహావాగ్గేయకారుడు క్షేత్రయ్య. అన్నమాచార్యులు రచించినన్ని వేల సంకీర్తనలు రచించక పోయినా క్షేత్రయ్య శృంగార, మధురభక్తి మార్గాల్లో మహా వాగ్గేయకారుడు అభినయాచార్యులు. 
జీవిత విశేషాలు :
కర్ణాటక సంగీతంలో పేరెన్నకగన్న వాగ్గేయకారులలో క్షేత్రయ్య (1595-1660) ఒకరు. ఈయన అసలు పేరు “మొవ్వా వరదయ్య”గా భావిస్తున్నారు. అనేక పుణ్యక్షేత్రాలు, దేవాలయాలను సందర్శిస్తూ వాటి గురించిన వివరాలు తెలుసుకుంటూ ఉండటం చేత ఈయనకు “క్షేత్రజ్ఞుడు” అనే పేరు వచ్చింది. క్రమేణా అది క్షేత్రయ్యగా మారింది. క్షేత్రయ్య గారి జీవితకాలం 1595-1660 మధ్యకాలం కావచ్చును. ఈయన అసలుపేరు “అర్భకం వరదయ్య”. ఇంటిపేరు “మొవ్వ”. క్షేత్రయ్య పదాలలోని “వరద” అనే ముద్ర స్వనామ ముద్రగా భావించి, అసలు పేరు ‘వరదయ్య’గా నిర్ణయించారు. ఈయన జన్మస్థలం ప్రస్తుత ఆంధ్రప్రదేశ్ లోని, కృష్ణా జిల్లాలో “మొవ్వ” గ్రామం. ఈ మొవ్వని మువ్వ, మూవ, మవ్వ అని కూడా అంటారు. ఆ ఊరిలో వెలసిన వేణుగోపాలస్వామి ఈయన ఇష్టదైవం.
జనబాహుళ్యంలో ఉన్న కథ ప్రకారం చిన్నతనం నుండి వరదయ్య గారికి గానాభినయాలంటే మక్కువ. కూచిపూడిలో ఒక ఆచార్యుని వద్ద నాట్యం నేర్చుకొన్నారు. సహపాఠి అయిన “మోహనాంగి” అనే దేవదాసితో సన్నిహితుడైనారు. తరువాత మేనమామ కూతురు “రుక్మిణి”ని పెండ్లాడారు. కాని మోహనాంగి పట్ల ఈయనకు  మక్కువ తగ్గలేదు. మోహనాంగి చాలా వివేకం కలిగిన పండితురాలు. తమ ఆరాధ్య దైవమైన మువ్వగోపాలునిపై నాలుగు పదాలు పాడి తనను మెప్పించగలిగితే తాను వరదయ్య ప్రేమను అంగీకరిస్తానని మోహనాంగి షరతు విధించిందట. మోహనాంగి పెట్టిన షరతు కోసం వరదయ్య నిరంతరం సాధన చేయసాగారట. ఆ సాధన కారణంగా ప్రపంచములోని జీవాత్మలన్నీ స్త్రీలని, పరమాత్ముడయిన మువ్వగోపాలుడొక్కడే పురుషుడనే తత్వం వరదయ్యను అలుముకొన్నదట. క్రమంగా ఆ మధురభక్తితో అనేక పాటలు పాడారు. వాటికి మోహనాంగి నాట్యం చేసిందట. మరొక కథ ఏమిటంటే, బాల్యంలో విద్యాగంధం లేని వరదయ్య పశువుల కాపరిగా ఉండేవారు. ఒక యోగి ఇతనికి ‘గోపాల మంత్రం’ ఉపదేశించారు. ఆనాటి నుండి అతనికి గొప్ప కవితా శక్తి అలవడింది.
దేశాటనం, సన్మానాలు :
ఆంధ్రదేశంలోని తిరుపతి, కడప, శ్రీశైలం మున్నగు క్షేత్రాలలో నెలకొన్న దేవతలపైనే కాక, కంచి, శ్రీరంగం, మధుర, తిరువళ్ళూరులలో వెలసిన స్వామి వార్లపై కూడా క్షేత్రయ్య పదాలు రచించారు. కాని, అన్నిటిని మువ్వ గోపాలునికి అంకితంగావించి ఆ స్వామితో ఆయా దేవతలకు అభేదం కల్పించారు. ఈ దేశాటనం కారణంగానే వీరికి క్షేత్రయ్య అనే నామం స్థిరమైనదనిపిస్తున్నది. ముందుగా గుంటూరు జిల్లా బెల్లంకొండలో చలువు చక్కరపురీశుని దర్శించారు(చలువ చక్కెరపురి నిలయుడని మదిలో వలవేసి నిను వలపించలేద?). అనంతరం భద్రాచలం లోని సీతారామచంద్రస్వామిని, పిదప శ్రీశైలం మల్లికార్జునుని, ఆపై హంపి హేమాద్రి నిలయుని దర్శించారు. క్షేత్రయ్య దర్శించిన ఇతర క్షేత్రాలు – పాలగిరి చెన్నకేశవుడు, ఇనగలూరు ఇనపురి స్వామి, (దేవుని) కడప వెంకటేశ్వర స్వామిని దర్శించారు. తిరుపతి చేరి వెంకటేశ్వర స్వామి, ఇతర దేవతామూర్తులపై అనేక పదాలు రచించారు.
పిదప దక్షిణాభిముఖంగా సాగి (దక్షిణ ఆర్కాటు జిల్లా) కోవిల్లూరు మువ్వగోపాల స్వామిని దర్శించారు. తిరువళ్ళూరు వీర రాఘవస్వామి, వేద నారాయణపురం వేదపురీశుడు, సత్యవేడు సత్యపురవాసుదేవుడు, కరిగిరి స్వామి దేవుళ్ళ దర్శనం చేసుకొన్నారు. మార్గంలో పండితుల, పాలకుల సత్కారాలందుకొన్నారు. క్షేత్రయ్యను ఎందరో ప్రభువులు సన్మానించారు. వారిలో మధురనేలిన తిరుమల నాయకుడు, గోల్కొండ నవాబు, తంజావూరు రఘునాధ నాయకుడు, చెంజి కృష్ణప్ప నాయుడు (తుపాకుల రాయుడు) ప్రముఖులు. రఘునాధ నాయకునిపై క్షేత్రయ్య వేయి పదాలు చెప్పారు.
చిదంబంరం గోవిందస్వామిని “తిల్ల గోవిందస్వామి” అని క్షేత్రయ్య ప్రస్తుతించారు. చిదంబరం పాలకుడైన కృష్ణప్పనాయకుని సన్మానం అనంతరం క్షేత్రయ్య తంజావూరు వెళ్ళి రఘునాధనాయకుని ఆస్థానంలో కొంతకాలం ఉన్నారు. అక్కడి నుండే శ్రీరంగం, కంచి, రామేశ్వరం వంటి పుణ్యక్షేత్రాలను దర్శించారు. క్షేత్రయ్య దర్శించిన క్షేత్రాలలోని దైవం గురించి కొన్ని క్షేత్రయ్య పదాలు మనకు లభిస్తున్నాయి. 1646లో తంజావూరు పతనమై గోల్కొండ నవాబు వశమైంది. గోల్కొండ సైన్యాధిపతి మీర్ జుమ్లా సాహిత్యాభిమాని. క్షేత్రయ్యను సగౌరవంగా గోల్కొండ నవాబు సుల్తాన్ అబ్దుల్లా కుతుబ్ షా వద్దకు తోడ్కొని వెళ్లాడు. ఆ నవాబు ఆస్థానంలో క్షేత్రయ్య పెక్కుకాలం ఉండి 1500 పదాలు వ్రాశారు. తిరుగుప్రయాణంలో భద్రాచలం క్రొత్త తహశీల్దార్ శ్రీ కంచెర్ల గోపన్న క్షేత్రయ్యను ఆదరించారు. అనంతరం క్షేత్రయ్య తన స్వగ్రామం మొవ్వకు తిరిగివచ్చారు. తాను వివిధ పాలకులవద్ద కూర్చిన పదాలగురించ ఈ క్షేత్రయ్య పదం ద్వారా మనకు తెలుస్తుంది.
దేవగాంధారి రాగం – ఆది తాళం
పల్లవి:
వేడుకతో నడచుకొన్న – విటరాయడే
అనుపల్లవి:
ఏడుమూడు తరములుగా – ఇందు నెలకొన్న కాణాచట!
కూడుకొని మువ్వ గోపాలుడే నా విభుడు ||వేడుక||
చరణాలు:
మధుర తిరుమలేంద్రుడు – మంచి బహుమానమొసగి
యెదుట కూర్చుండమని – ఎన్నికలిమ్మనెనే
యిదిగో రెండువేల పదములు – ఇపుడెంచుకొమ్మనగా?
చదురు మీదనే యున్న సామికి – సంతోషమింతింత గాదె? ||వేడుక||
అలుకమీరి తంజావూరి అచ్యుత విజయరాఘవుడు
వెలయ మనుజుల వెంబడి – వేగమె పొడగాంచి
చలువ చప్పరమున నుండగ – చక్కగ వేయి పదముల
పలుకరించుకోగానే బహుమానమిచ్చేనావేళ ||వేడుక||
బలవంతుడయిన గోలకొండ – పాదుషా బహుమానమిచ్చి
తులసిమూర్తితో వాదు తలచే నావేళ
వెలయు మువ్వ గోపాలుడు – వెయ్యిన్నూరు పదములు
నలువది దినములలో – నన్ను గలసి వినిపించెనే ||వేడుక||
క్షేత్రయ్య పద విశిష్టత :
మాట, పాటలను స్వతంత్రంగా రచించగలిగినవారినే వాగ్గేయకారులు లేదా బయకారులు అన్నారు. భక్తుడు తనను నాయికగా భావించి భగవంతుని పొందుకోసం చెందే ఆరాటమే మధురభక్తి. ఇలాంటి మధురభక్తి ప్రబలంగా ఉన్న17వ శతాబ్దంలో క్షేత్రయ్య జీవించారు. పదకవితలకు ఆద్యుడిగా క్షేత్రయ్యను భావిస్తున్నారు. ఆయన పదకవితలు నేటికీ సాంప్రదాయ నృత్యరీతులకు వెన్నెముకగా నిలిచి ఉన్నాయి. ఆయన 4,500కు పైగా పదాలు రచించారని “వేడుకతో నడుచుకొన్న విటరాయుడే” అనే పదం వలన తెలుస్తున్నది. వాటిలో 1,500 పదాల వరకు గోల్కొండ నవాబు అబ్దుల్లా కుతుబ్ షాకు అంకితమిచ్చారు. ఈనాడు మనకు 330 పదాలు మాత్రమే లభిస్తున్నాయి. క్షేత్రయ్య పదాలలో లలితమైన తెలుగుతనంతో పాటు, చక్కని అలంకారాలు మరియు జాతీయాలు ఎక్కువగా కనిపిస్తాయి. సంగీతానికి, సాహిత్యానికి సరైన ప్రాధాన్యము ఇచ్చిన పదకర్తగా ఆధునికులు క్షేత్రయ్యను మిక్కిలి ప్రశంసించారు.
డాక్టర్ మంగళగిరి ప్రమీలాదేవి తన రచనలో క్షేత్రయ్య పదాలకు ఈ విశిష్టతలు ఉన్నాయని వివరించించారు. భావ విస్తృతికి అనువైన రాగ ప్రస్తారం. క్షేత్రయ్య పదాలకు సంగతులు పాడే అలవాటున్నది. ఈయన పదాలు రాగ భావ పరిపూరితాలు. రాగాలను భావానుగుణంగా ప్రయోగించడం తెలిసిన సంగీతజ్ఞుడు క్షేత్రయ్య. ఈయన తన పదాలలో షుమారు 40 రాగాలను ఉపయోగించాడు. త్రిపుట తాళంలో ఎక్కువ పదాలు పాడారు. క్షేత్రయ్య పదాలు ఎక్కువగా అభినయం కోసం ఉద్దేశింపబడినవి. వీనిలో నృత్తానికి అవకాశం తక్కువ. దృశ్యయోగ్యాలైన శబ్దాలను ఎన్నింటినో చక్కగా వాడారు. మూర్తి వర్ణన కూడా చాలా చక్కగా చేశారు.
ఒక్కమాటలో చెప్పాలంటే క్షేత్రయ్య పదం దృశ్య శ్రవణ సమసంబంధి! కళాహృదయ చైతన్య గ్రంధి! సంగీత సాహిత్య అభినయాలకు సముచిత ప్రాధాన్యత ఉన్న పదకవితలను రచించి క్షేత్రయ్య తరువాతివారికెందరికో మార్గదర్శకుడైనారు.
క్షేత్రయ్య పదాల లక్షణాల గురించి డా. దివాకర్ల వేంకటావధాని ఇలా వ్రాశారు. తెలుగులో గేయములను ఆరు విధాలుగా విభజింపవచ్చును – కృతులు, కీర్తనలు, తత్వములు, పదములు, జావళీలు, పాటలు. వీటిలో పదములు, జావళీలు అభినయానుకూలములు. అందునా పదములు రాగతాళవిలంబముతో కూడియుండును. క్షేత్రయ్య వట్టి పదకర్తయే కాదు. అలంకారశాస్త్రములో ప్రావీణ్యత సంపాదించి క్రొత్త పుంతలు త్రొక్కినారు. పదములలో గొప్ప సంగీత కళాపాటవమును ప్రవేశపెట్టినవారిలో అగ్రగణ్యుడు క్షేత్రయ్య. అదివరకెవ్వరు రాగమునకిట్టి అందచందములు కూర్చలేదు. తరువాతి వాగ్గేయకారులకును, సంగీతకారులకును క్షేత్రయ్య మార్గదర్శియైనారు. కాలప్రభావముననుసరించి ఈయన తన పదములలో శృంగారమునకే అధిక ప్రాధాన్యతనిచ్చినారు. మనమెట్టి నాయికానాయకుల గురించి తెలుసుకోవాలన్నా గాని క్షేత్రయ్య పదాలలో చక్కని ఉదాహరణం లభిస్తుంది. భావ ప్రకటనమున క్షేత్రయ్య మిక్కిలి ప్రౌఢుడు. అతని పదములన్నియును వినివారి హృదయములకత్తుకొనే భావములకు ఉనికిపట్టు. ఆనాటి పలుకుబడులెన్నో అతని పదాలలో గోచరిస్తాయి. అతడు మారు మూల పదములు, జాతీయములు ఎక్కువగా వాడారు. “శబ్దరత్నాకరం”లో అతని పదాలను విరివిగా ఉదాహరించారు. క్షేత్రయ్య పదములు అభినయానుకూల్యమైనవి.
పూర్తి క్షేత్రయ్య పదాలు :
ఆనంద భైరవి రాగం – ఆదితాళం
1.
పల్లవి:
శ్రీపతి సుతు బారికి నే-నోపలేక నిను వేడితే
కోపాలా? మువ్వ గోపాలా?
అనుపల్లవి:
ఏ ప్రొద్దు దానింటిలోనే-కాపైయుండి నీ సరస స
ల్లాపాలా? మువ్వ గోపాలా?
చరణాలు:
పైపూత మాటలు నేర్ప-జూపుదాని రతిపై నింత
తీపేలా? మువ్వ గోపాలా?
చూపుల నన్యుల దేరి-చూడని నాతో క
లాపాలా? మువ్వ గోపాలా?
నా పొందెల్ల దానికబ్బి-యే పొందును లేక యుసురనుటే
నా పాలా? మువ్వ గోపాలా?
2.
ఇంతసేపు మోహమేమిరా ? ఇందరికంటే – నింతి చక్కనిదేమిరా ?
సుంతసేపు దాని – జూడకుండలేవు
అంతరంగము దెలుప – వదియేల మువ్వగోపాలా ! ||ఇంత||
నీకెదురుగ వచ్చునా ? నెనరూరగా – నిండు కౌగిట జేర్చునా ?
ఆకుమడుపు లిచ్చునా ? తన చెలిమి
కైన వాడని మెచ్చునా ? తమి హెచ్చునా ?
ఏకచిత్తమున మీరిద్దరు – నింపు సొంపుగ నున్న ముచ్చట
నాకు వినవిన వేడుకయ్యిరా ! యిపుడానతీరా ! ||ఇంత||
మోవి పానకమిచ్చునా ? కొసరి కొసరి – ముద్దులాడనిచ్చునా ?
తావి పువ్వుల దెచ్చునా ? తన సొగసుకు
తగినవాడని మెచ్చునా ? మనసిచ్చునా ?
దేవరే మొగడు గావలెనని – భావజుని పూజ లొనరించిన
యా వనిత పేరేమి సెలవీరా ? సిగ్గేలరా ? ||ఇంత||
సంతోషముగ నాడునా ? తంబుర మీట – సంచు పాట పాడునా ?
వింత రతుల గూడునా ? ఆ సమయమున
విడవకుమని వేడునా ? కొనియాడునా ?
సంతతము న న్నేలుకొని యా – కాంతపై వలచినపుడె యిక
కొంత యున్నదో మువ్వగోపాల ? గోరడ మేలా ? ||ఇంత||
3.
ఎవ్వడే ఎవ్వడే ఓ భామ వీడెవ్వడే
ఎవ్వడే నేను పవ్వళించిన వేళ
పువ్వుబాణము వేసి రవ్వ చేసిపోయె ||
మొలక నవ్వుల వాడే-ముద్దు మాటల వాడే
తళుకారు చెక్కు-టద్దముల వాడే
తలిరాకు జిగి దెగడ-దగు జిగి మోవి వాడే
తలిదమ్మి రేకు క-న్నుల నమరు వాడే ||
ఎలమావి తోటలో – నింపొంద నొకనాడు
యెలమి గౌరిపూజ – సలుపుచుండగా
అల మువ్వగోపాలుడగు వేంకటేశుడు
కలువల శయ్యపై – గలసే మన్నది నిజమై ||
అంటూ సరళమైన అచ్చతెనుగు పదాలతో పండితపామరులను రజింపచేసిన పదాలను రచించిన వాగ్గేయకారుడు క్షేత్రయ్య.  క్షేత్రయ్య వరహూరు (వరయూర్ వరాహస్వామి), చిదంబరం (తిల్లై గోవిందుడు), కడప (వెంకటేశుడు), కంచి (వరదరాజస్వామి), వేదపురి (వేదనారాయణుడు), హేమాద్రి (సామి), యదుగిరి (చెలువరాయుడు), ఇనపురి (సామి), పాలగిరి (చెన్నడు), తిరుమల (వేంకటేశుడు), తిరవళ్ళూరు (వీరరాఘవుడు), శ్రీరంగం (రంగేశుడు), మధుర (మధురాపురీశుడు), సత్యపురి (వాసుదేవుడు), శ్రీనాగశైలము (మల్లికార్జునుడు), చలువ చక్కెరపురి, కోవళ్ళూరు మున్నగు క్షేత్రాలను దర్శించి ఆయా దేవుళ్లపేర్ల పదాలను సుమారు నాలుగువేలకు పైగా రచించగా అందు నేడు మనకు లభ్యమవుతున్న పదాలు, “మువ్వగోపాల” ముద్రతో ఉన్నవి 372, రాజాంకితాలు, ముద్ర లేనివి 25 మాత్రమే.
అలాగే, క్షేత్రయ్య మధుర తిరుమలనాయకుని (1623-59), తంజావూరు విజయరాఘవుని (1633-73), గోలకొండ పాదుషా (1622-72) ఆస్థానాలలో అగ్రకవిగా విరాజిల్లాడని ఆయన పదాల ద్వారా వెల్లడవుతోంది. భాగవతా భక్తినిరూపకమైన క్షేత్రయ్య పదాలలో అష్టవిధనాయికా శృంగారంతోపాటు మధురభక్తి కూడా నిక్షిప్తమైవుంది. ముఖ్యంగా క్షేత్రయ్య తానే నాయిక అయి మువ్వగోపాలుని ప్రియునిగా భావించి వర్ణించిన మధురభక్తి అనన్యసామాన్యం. ”చూడరె అది నడిచే హోయలు సుదతి చేయు జాడలు; ఆడది కులకాంత అత్తింటి కోడలు, అలగోపాలునిని ఉదికి వెడలెను” అనే పదంలో భాగవతులని గోపికా మధురభక్తిని స్పష్టం చేశారు క్షేత్రయ్య.
క్షేత్రయ్య ఒకనాడు ‘సావిరహే తవ దీన కృష్ణా’ అనే జయదేవుని సంస్కృత అష్టపదికి నర్తకీమణులు చేసిన నృత్యాన్ని చూసి ప్రభావితమై తేనెలొలికే తెలుగులో అటువంటి పాటలు ఉంటే అందరికీ అర్ధమై మరింత రక్తికడతాయన్న భావన ఏర్పడింది. అచ్చ తెలుగులో అందరికి అర్ధమయ్యే పదాలు వ్రాయాలన్న తపన పెరిగింది, అలాగే తెలుగు భాష ఉన్నంతకాలం తన పదాలు, పాటలు జీవించియుండాలని మువ్వగోపాలుని పేరు ప్రతినోట విన్పించాలన్న సంకల్పం ప్రభలమైంది. అందుకు అనుగుణంగా క్షేత్రయ్య సంగీత, సాహిత్యాలను, అభినయరీతులను ఆకళింపు చేసుకున్నారు. ఆయన సంగీత, రాగ,తాళ విన్యాసాలలో, ఛందస్సు, వ్యాకరణాలలో పటిమ ఉన్నదనడానికి ఆయన పదాలే తర్కాణాలు. తంజావూరు రఘునాథరాయలను చూడటానికి వెళ్లినపుడు ఆయన చెప్పిన ఈ కందపద్యం అందుకు నిదర్శనం –
తము దామె వత్తురర్ధులు
క్రమ మెరిగిన దాతకడకు రమ్మన్నారా
కమలంబులున్న చోటికి
భ్రమరంబుల యచ్యుతేంద్ర రఘనాథనృపా
క్షేత్రయ్య మొట్టమొదట వ్రాసిన పదం “ఆనందభైరవిరాగం”, “ఆదితాళంలో ‘శ్రీపతి సుతుబారికి నేనోపలేక నిను వేడితే కోపాలా? మువ్వగోపాలా”. క్షేత్రయ్య రచనలు పదాలుగా ప్రసిద్ధి చెందాయి. పదం కూడా కీర్తనవంటిందే. అయితే ఇందు కవి తన భావాలను నాయికా, నాయకుల మధుర, శృంగార భావాలుగా వర్ణించి దేవునికి అంకితం చేస్తారు. సంగీత, సాహిత్యాలు సమపాళ్లలో కలిగి, పల్లవి, అనుపల్లవి, చరణాలతో కూడి ఉంటుంది. క్షేత్రయ్య వ్రాసిన ఈ మొదటి పదంలో మాత్రం మనకు పల్లవి, అనుపల్లవులు కన్పించవు.
క్షేత్రయ్య పదములలో ముఖ్యమైన రసము రసరాజమైన శృంగారము. సంభోగ, విప్రలంభాదులను గురించి అష్టవిధ నాయికలు పడే అనుభావలు ఇందు కథా వస్తువు. ఉదాహరణకు కంచి వరదరాజస్వామి వారి కేళమందిరంనుంచి మీనాక్షీ అమ్మవారు తెలతెలవారే వేళలో శృంగారాంచిత చిహ్నాలతో సుప్రభాత సేవకంటే ముందుగా చెలులతో కలిసి “చెలువం మీరేలా వచ్చే సొగసులన్నీ కళ్ళారా దర్శించి”,  క్షేత్రయ్య రాసిన అద్భుత పదమిది, అత్యంత ప్రసిద్ధి చెందిన ఈ పదమే  తెలుగు కవిత్వంలోని అత్యంత సుందరమైన కృతుల్లో అగ్రశ్రేణికి చెందిందని తెలుగురసజ్ఞ లోకం గుర్తుపట్టగలిగిందిగాని, ఆ సౌందర్య రహస్యమెక్కడుందో ఇప్పటికీ తెలుసుకోలేకపోయింది.
ప: మగువ తనకేళికా మందిరము వెడలెన్
అను: వగకాడ మా కంచివరద తెల్లవారెననుచు
చ1: విడజారు గొజ్జంగి విరిదండ జడతోను
కడు చిక్కపడి పెనగు కంట సరితోను
నిడుద కన్నుల దేరు నిదుర మబ్బుతోను
తొదరి పదయుగమున దడబడెదు నడతోను
చ2: సొగసి సొగయని వలపు సొలపు జూపు తోను
నగవగల ఘనసార వాసనలతోను
జిగమించి కెమ్మోవి చిగురు కెంపులతోను
సగము కూచముల విదియ చందురుల తోను
చ3: తరిదీపు సీయు సమసురతి బడలికతోను
యిరుగడల కైదండలిచ్చు తరుణులతోను
పరమాత్మ మువ్వగోపాల తెల్లవారెనునుచు
మగువ తనకేళికా మందిరము వెడలెన్. (మోహన – ఝంప)
పై పదము అన్నమాచార్యులవారి ‘పలుకు దేనెల తల్లి పవళించెను కలికి తనమున విభుని గలసినది గాన’ అన కీర్తనను పోలి ఉండడం కాకతాళీయమే. జయదేవుని అష్టపదులు సంస్కృతాన ఎంత అందంగా పొదగాయో, క్షేత్రయ్య పదాలు తెలుగు సొగసులను, సొబగులను అదేవిధంగా పొదవుకున్నాయని అనేకమంది పరిశోధకులు కొనియాడారు. ప్రాసలు, అనుప్రాసలు, ఎంచుకున్న అచ్చ తెనుగు పదాలు క్షేత్రయ్య కవితా సౌందర్యానికి ప్రతీకలు. మచ్చుకు కొన్ని —
మోనిపానక మిచ్చునా?
కొసరి కొసరి ముద్దులాడ నిచ్చునా”
తావి పువ్వులు దెచ్చునా? తన సొగసుకు
తగినవాడని మెచ్చునా? మన సిచ్చునా?
దేవరే మొగడు గావలెనని భావజుని పూజలొనరించిన
యా వనిత పేరేమి సెలవీరా, సిగ్గేలరా?
పడతి నే నొకచోట ప్రాణేశుడొకచోట
నెడబాసి మరునిచే నిడుములకు లోనై
కడలేని విరహాగ్ని గ్రాగి వేగితి చాల
పుడమిలో వేరె జన్మము లేదె సుదతి
నల్లని మేని వాడట ఓయమ్మ! వాడు –
నయము లెన్నో చేసునట!
చల్లగా మాటాడు నట! – సరసము వాని సొమ్మట!
కల్లగాదట వాడు – కళలంట నేర్చునట!
తెలుగు భాషలో పదకేళిక చేయడం సాధ్యం కాదనే అభిప్రాయమానాడు ఉండేది. సంస్కృత ప్రభావం అటువంటిది. ఆ దశలో అభినయానికి అనుగుణమైన పదాలను తెలుగలో రచించి పండితులు ముక్కుమీద వేలేసుకొనేటట్టు చేశారు క్షేత్రయ్య. అయితే రావే, పోవే, ఒసే, ఏమే వంటి పదాలు కవిత్వమేమిటని విమర్శించిన వారూ లేకపోలేదు. తంజావూరు విజయరాఘవ నాయకుల అస్థానంలో ఇటువంటి విమర్శలే ఎదురైనపుడు, కాంభోజి రాగం, త్రిపుట తాళంలో ఈ కింది పదం పల్లవి, అనుపల్లవి, రెండు చరణాలు వ్రాసి వారి ఆస్థాన కవులను పూర్తిచేయమని అభ్యర్ధించగా, వారి వల్ల సాధ్యం కాలేదు.
‘‘వదరక పోపోవే వాడేల వచ్చీని వద్దూ రావద్దనవే
అది యొక్క యుగము, వేరే జన్మమిపుడు
అతడెవ్వరో, నేనెవ్వరో ఓ చెలియా
నిచ్చ నిచ్చలు, నేదో వచ్చీని రేపైన
వచ్చిననచు మదిలో
నిచ్చగా బరు వేడి, నిట్పూర్పుల చేత
నింతిరో పెదవులెండి
హెచ్చైన, వెన్నల చిచ్చుల రాత్రులు
యెన్నెన్నో గడిపితిని నేటి మాటలే’’, అంటూ ఈ పదం సాగుతుంది.
తన పదాలలో స్త్రీ అనే పదాన్ని తరుణీ, ముదిత, కొమ్మ, అక్కరో, సుదతి, పడుపగత్తి, మానిని, జవ్వని, ఎలనాగ, ఉవిద, ముచ్చు, మొలక, కంజాక్షి అంటూ దాదాపు 100 పర్యాయ పదాల్లో సంబోధించారు. అలాగే నాయకులను అన్నెకాడు, చిన్నెలవాడు, నళినాక్ష, ఎమ్మెకాడు అంటూ అనేక పర్యాయ పదాలతో సంబోధించి తెలుగు భాషా విస్తృతను చాటిచెప్పారు. క్షేత్రయ్య పదాలలో దృశ్యాలను సాహితీవేత్తలొక మాదిరిగా, చిత్రకళాకారులొక మాదిరిగా, సంగీతజ్ఞులొక మాదిరిగా, నృత్యకళాకారులు మరొకమాదిరిగా, సంగీతాన్ని, సాహిత్యాన్ని, భాష అలంకార, ఛందస్సులను అధ్యయనం చేస్తారు. సంగీత, రాగతాళాలతోపాటు సాహిత్య భావ వ్యక్తీకరణకు ప్రాధాన్యమిస్తేనే క్షేత్రయ్య పదాల సోయగం, మాధుర్యం, మృదుత్వం, లాలిత్యం, గాంభీర్యం, క్షేత్రయ్య నాయికా, నాయకులను మలిచిన తీరును, వారి భావాలను అర్ధం చేసుకోగలరని పద్మశ్రీ నటరాజ రామకృష్ణ అంటారు.
క్షేత్రయ 49 రాగాలలో పదాలను అల్లినట్టు పరిశోధకులు తెలుపుతున్నారు. ఎక్కువగా కాంభోజి, పంతువరాళి, కేదారగౌళ, కల్యాణి, హుసేని, ముఖారి, తోడి, భైరవి, ఆనందభైరవి, మోహన, మధ్యమావతి, బిలహరి, శంకరాభరణం వాడారు. అయితే, కాంభోజి, కల్యాణి, హుసేని రాగాలను శృంగార రసాన్ని ఆవిష్కరించడానికి, ముఖారి, భైరవిలను శోకరసానికి, మోహన రాగాన్ని సంతోషాన్ని వ్యక్తీకరించడానికి ఉపయోగించారు. క్షేత్రయ్య ఎక్కువగా భాషాంగరాగాలనే వాడారని మంచాళ జగన్నాథరావుగారు చెప్పారు. అలాగే క్షేత్రయ్య ఎక్కువగా త్రిపుట తాళంలో పదాలను పొందుపర్చారు. సాంప్రదాయానికి విరుద్ధంగా క్షేత్రయ్య పదాలను పాడేటప్పుడు మొదట అనుపల్లవినీ, తర్వాత పల్లవిని పాడుతారు. క్షేత్రయ్య పదాలను భరతనాట్యం, కూచిపూడి పద్దతులలో సొగసుగా అభినయించి, బోధించినవారిలో ప్రముఖులు బాలసరస్వతి, వెంపటి సత్యం, నటరాజు రామకృష్ణ, కలానిధి నారాయణన్ గార్లు.
రాగాది సూచిక
అఠాణా / త్రిపుట	అక్కరో! యోర్వనివారు సరసుడు గాడని – ఆడుకొంటే ఆడుకొనేరు
కల్యాణి / చాపు	అమ్మా! యిటువంటివాని – కేమి సేయుదునే!
మంగళకైశిక / చాపు	అలల్ల అలల్ల కృష్ణ పదర నాతో నీవగలెల్ల
మోహన / ఆది	ఇన్నాళ్ళు మల్లాడిన – దిందు కోసమా?
కల్యాణి / రూపక	ఎందుదాచుకొందు నిన్ను – నేమి సేతు నేను
బిలహరి / ఆది	ఎటువంటి స్త్రీల పొందైన హితమై యుండునా?
మధ్యమావతి / ఆది	తెలిసి తెలియలేక – పలికేరు చెలులు
ఆహిరి / చాపు	పచ్చియొడలి దానర! పచ్చియొడలి దాన – పాపడు నిలువడు
వరాళి / చాపు	ప్రొద్దు పోదు నిదుర రాదు – పొలతి నెడబాసినది మొదలు
భైరవి / త్రిపుట	మంచి వెన్నెల యిపుడు – మగువ మనకు
కాంభోజి / త్రిపుట	వేడుకతో నడుచుకొన్న – విటరాయడే!
ముఖారి / ఆది	సామికి సరియెవ్వరే? నాచక్కని
క్షేత్రయ్య పదము – పిలువనంపె నన్నీవేళ 
పిలువనంపె నన్నీవేళ – ప్రేమమీరగా నిపుడు
చెలియ మువ్వగోపాలుడు – చిత్తము రంజిల్ల నేడు      ||పిలువ||
విరిబోణిరో రమ్మని – విరుల జడను జుట్టి
పరువ మైననాటికి – పైడి యిదే ననుచు
మరువకు మీ మాట – మనకిద్దరికీ పూట
చెరుకువిల్తుడే సాక్షి – చెలియన్న సామె      ||పిలువ||
ఎమ్మె కాడు నేను – నెనసి చిన్ననాడే
సమ్మతిగా నొకచోట – జదుపుచుండగ
పమ్మిన వేడుకతో – భామ నీవు ప్రౌఢైతే
కమ్మవిల్తుని కేళి – గలనే మన్నది నిజమై     ||పిలువ||
ఎలమావి తోటలో – నింపొంద నొకనాడు
యెలమి గౌరిపూజ – సలుపుచుండగా
అల మువ్వగోపాలుడగు వేంకటేశుడు
కలువల శయ్యపై – గలసే మన్నది నిజమై      ||పిలువ||
కూచిపూడి కళాక్షేత్రం పేరు వినని తెలుగు కళాకారుడు ఉండడు. కూచిపూడి భాగవతుల ప్రదర్శనలకు నోచుకోని గ్రామం తెలుగునాట లేదు. తమ ప్రదర్శనల ద్వారా విశ్వవిఖ్యాతినొందిన కూచిపూడి గ్రామం కృష్ణాజిల్లాలో మచిలీపట్నంకు 15 మైళ్ళ దూరంలో ఉంది. తన పదాలతో దక్షిణ దేశాన్నంతా సుసంపన్నం చేసిన క్షేత్రయ్య స్వగ్రామమైన మువ్వ గ్రామంలో 500 సంవత్సరాలకు పూర్వమే నాట్య కళకు అంకురార్పణ జరిగినట్లు చారిత్రాకాధారాలున్నాయి. ఈ భాగవతులు పురాణేతిహాసాలనుండి కథలు తీసుకుని యక్షగాన, నాటకరూపంలో భరతనాట్య శాస్త్ర సంప్రదాయాలను అనుసరించి ప్రదర్శనలనిస్తూ ఉంటారు. వీటిని కొంతవరకు మార్చి వీధి నాటకాలుగా ప్రదర్శించారు. వీరు క్షేత్రయ్య పదాలను ఎక్కువ ప్రచారంలోకి తీసుకొచ్చారు. వీరి వీధి నాటకాల్లో పురాణేతిహాసాలకు సంబంధించిన గాధలను యక్షగాన, వీధినాటకాల రూపంలో సంప్రదాయసిద్ధంగా ప్రదర్శించేవారు. వాటిలో త్యాగరాయ కృతులు, జయదేవుని అష్టపదులు, మువ్వగోపాల పదాలు, భద్రాచల రామదాసు కీర్తనలు, దశావతారాలు వంటివి ఎన్నో ఉండేవి. క్షేత్రయ్య పదాలలో బహుభార్యాత్వం, వేశ్యాసంపర్కం, వ్యభిచారభావం లౌకికమైనవి కావు. అవి అలౌకికమైనవి. కృష్ణభగవానుడొక్కడే పురుషుడు. తక్కిన మానవులంతా స్త్రీలు. కృష్ణుడు పరమాత్మ. మానవుడు జీవాత్మ. ఈ జీవాత్మ పరమాత్మలో ఐక్యానుసంధానం కోసం పడే తపననే మదురభక్తి అంటారు. ఈ మధుర భక్తి రసరాట్టు. క్షేత్రయ్య పదాలు ఈ మధుర భక్తికి మచ్చుతునకలు! అంటూ ప్రవచించారొక లాక్షణిక శిరోమణి.
తరువాత భాగంలో శ్రీ నారాయణతీర్థ యతీంద్రుల వారి గురించి కొన్ని విషయాలను తెలుసుకుందాం నేస్తాలు.
(సేకరణ – కొన్ని అంతర్జాల లింకుల నుండి…వారికి హృదయపూర్వక ధన్యవాదములు)
రచన: విశాలి పెరి
ఖరహరప్రియ రాగము కర్ణాటక సంగీతంలో 22వ మేళకర్త రాగము. ఈ రాగంలో అనేకమైన జన్య రాగాలు ఉన్నవి. వాటిలో కొన్ని ఆభేరి, అభోగి, బృందావన సారంగ, కాఫీ, మధ్యమావతి, ముఖారి, రీతిగౌళ, శ్రీ, ఉదయరవిచంద్రిక, శివరంజని మరియు శ్రీరంజని. 
మధ్యమావతి రాగము :
అడిగి సుఖము లెవ్వ రనుభవించిరిరా – త్యాగరాజు కీర్తన
రామా నను బ్రోవగరాదా – రామదాసు కీర్తన.
నిను పోనిచ్చెదనా సీతారామ – రామదాసు కీర్తన.
పాహి రామ ప్రభో పాహి రామప్రభో – రామదాసు కీర్తన.
ఓ రఘువీరా యని నే పిలిచిన – రామదాసు కీర్తన.
రామ సుధాంబుధి ధామ రామ నాపై – రామదాసు కీర్తన.
అదివో అల్లదివో శ్రీ హరివాసము – అన్నమాచార్య కీర్తన  
ఆరోహణం  :  S R2 M1 P N2 S
అవరోహణం :   S N2 P M1 R2 S
మధ్యమావతి చారుకేశి కి, నటభైరవికి, హరికాంబోజికి కూడా జన్య రాగముగా గుర్తిస్తారు.
ఈ రాగములో ప్రముఖ శాస్త్రీయ కీర్తనలు. 
1. అదివో అల్లదివో – అన్నమాచార్య కీర్తన
2. భాగ్యద లక్ష్మి బారమ్మా – పురందర దాసు
3. పిడికెడ తలంబ్రాల పెండ్లి కూతురు – అన్నమయ్య
4. రామ కథా సుధా – త్యాగయ్య
5. ధర్మసంవర్ధిని  – ముత్తుస్వామి దీక్షితార్
6. పలికించు కామాక్షి  – శ్యామ శాస్త్రి
7. రామాభిరామ – మైసూర్ వాసుదేవచారి
8. కలియుగం – అన్నమయ్య
9. చూడరమ్మ సతులాల – అన్నమయ్య
10.నీ నామమో – అన్నమయ్య
11.గోవిందా మిహ గోపీనంద – నారాయణ తీర్థులు 
ఈ రాగములో ఉన్న తెలుగు సినిమా పాటలు.
1. సీతారాముల కల్యాణం చూతము రారండి – సీతారామ కల్యాణం
2. సువ్వి సువ్వి సువ్వాలమ్మ – స్వాతి ముత్యం
3. నేడే ఈ నాడే – భలే తమ్ముడు
4. లేవోయి చిన్నవాడ నిదుర లేవోయి చినవాడా – దొంగ రాముడు
5. వరించి వచ్చిన మానవ వీరుడు – జగదేక వీరుని కథ
6. శరణం అయ్యప్ప – స్వామీ అయ్యప్ప
7. వస్తుందోయ్ వస్తుందోయ్ – జయం మనదే
8. ఒంటివాడిని నేను – శ్రీవేంకటేశ్వర మహత్యం
9. మమతల పెరిగిన నా తండ్రి – తల్లా? పెళ్ళామా?
10. నా హృదయమలో ఎవరో పొంచి పలకరించారు – పరదేశి
11. ఒంటరొంటరిగ పోయేదానా – రేచుక్క
12. కాశికి పోయాను రామా హరే – అప్పుచేసి పప్పు కూడు
13. వరాల బేరమయ్య – శ్రీవేంకటేశ్వర మహత్యం
14. ఆశా.. ఆశా.. నీ నీడను మేడ కట్టేశా – జగదేకవీరుని కథ
15. సోజా రాజ్కుమారి సోజా – అనార్కలి
16. పడ్డానండి ప్రేమలో మరి – స్టూడెంట్ నం. 1
17. భామరో నన్నే ప్యార్ కరో – ఘటోత్కచుడు
18. అగ్గిపుల్ల గీయగానే భగ్గుమంటూ మండింది – ఒకటో నంబర్ కుర్రాడు
19. పోరీ హుషారుగుందిరో – సీమ సింహం
20. చిన్ని నవ్వు చెల్లిపోవే ప్రియతమా – కనులు మూసినా నీవాయే
21. బస్సు ఎక్కితే కావాలోయ్ – ఫూల్స్
22. కలకలవిరిసి జగాలే పులకించెనే – శభాష్ రాముడు
23. సమయానికి తగు సేవ సేయనీ – సీతయ్య
24. లేచింది నిదుర లేచినది మహిలా లోకం – గుండమ్మ కథ
25. చెయ్యి చెయ్యి కలుపుద్దాం – చెంచులక్ష్మి
26. పదరా సరదాగా పోద్దాం – ముద్దుబిడ్డ
27. చూడాలని ఉంది అమ్మా చూడాలని ఉంది – ముద్దుబిడ్డ
28. అందాల భామలు కాట్ వాక్ చేపలు – జానకి వెడ్స్ శ్రీరాం
29. ఛం చమక్ ఛం రంగులో – మనసుంటే చాలు
30. పండు వెన్నెల్లో ఈ వేణు గానం – జానకి వెడ్స్ శ్రీరాం
31. నీ చూపు నీ ఊపు చూసి మనసంతా కరిగిందే పిల్లా – ఎంత బాగుందో
32. ఎన్నాళ్ళకో ఇలా విన్నానే కోయిలా – మా ఆవిడ మీద ఒట్టు మీ ఆవిడ చాలా మంచిది
33. ఇదియే హాయి కలుపుము చెయ్యి – రోజులు మారాయి
34. ప్రియే చారుశీలే – మేఘసందేశం / భక్త జయదేవ
35. అనగనగా ఆకాశం ఉంది – నువ్వే కావాలి
36. చీటికి మాటికి చీటి కట్టి – భలే అమ్మాయిలు
37. ఆకాశ వీధిలో అందాల జాబిలి – మాగల్య బలం
38. శంకరా.. నాద శరీర – శంకరాభరణం
39. అలల చంచల మైన ఆత్మనందుండనీ అలవాటు చేసెనీ ఉయ్యాల – అన్నమయ్య
40. ఘాటు ఘాటు ప్రేమ ఈ ఘాటు చాలదమ్మ – ఒకరికొకరు
41. భంభం భోలే – ఇంద్ర
42. ఓ మల్లెపువ్వురా – పెళ్ళాం ఊరెళితే
43. పిడికెట తలంబ్రాల పెండ్లి కూతురు – అన్నమయ్య
44. తికమక మకతిక పరుగులు – శ్రీ ఆంజనేయ
45. భీకరమగు నా ప్రతాపము – భక్త ప్రహహ్లాద
46. రావమ్మ మహాలక్ష్మి (కడివెడు నీళ్ళు కల్లాపి జల్లి)- ఉండమ్మ బొట్టు పెడతా
47. దేవీ దుర్గా దేవి – సంకీర్తన
48. ఈ విశాల ప్రశాంత సౌధం లో – నిరీక్షణ
49. భద్రాది క్షేత్రాణ – ప్రైవేట్ పాట
50. జయ జయ శ్రీ వేంకటేశ – ప్రైవేట్ పాట
51. ఆకాశ గంగోదకంబును – ప్రైవేట్ పాట
52. అల్లవూరు వారు పిల్లనడిగేరు – ప్రైవేట్ పాట
53. ఎనక జల్మల లో ఎవరెవరిమోనంటి – ఎంకి పాట – ప్రైవేట్ పాట
54. కోటి గొంతులు కలిసిన పాట –  ఎంకి పాట – ప్రైవేట్ పాట
55. నా మాట తెలుపవే నా రాజు తోటి – ఎంకి పాట – ప్రైవేట్ పాట
56. ఎంకి నాపేరితనకేమి లేదట –  ఎంకి పాట – ప్రైవేట్ పాట
57. ఎంకి పులకల కలల కెడమీయగోరి – ఎంకి పాట – ప్రైవేట్ పాట
58. ఎంకి జలకపు పలుకులెచట నిడుకొందు –  ఎంకి పాట – ప్రైవేట్ పాట
మధ్యమావతి రాగము ప్రకృతికి చాలా దగ్గరగా ఉండే రాగము. రైతులు సేద్యం చేస్తూ పాడుకొని జానపదలలో ఈ రాగము ఎక్కువ కనపడుతుంది. కష్టము తరువాత ఉండే విశ్రాంతి… ఈ రాగము ,   మేఘాలు ముసిరేటి వేళ ఈ రాగము వినటానికి, పాడుకొనటానికి చాలా బాగుంది. ప్రణయ సంకేతానికి కూడా ఈ రాగము చాలా విశిష్టమైనది.
ఈ రాగము హిందుస్తానీలో మధుమాధవి సారంగ్ కి దగ్గరగా ఉంటుంది. హింది సినిమా పాటలలో ఈ రాగములో ఉన్న పాటలు చూద్దాము.
1. ఆ లౌట్ కే ఆజా మేరి మీత్ – రాణీ రూప్ మతి
2. దయ్యెరె దయ్యరే చడ్ గయి పాపీ బుచువా – మధుమతి
3. ముఝే నీద్ నా ఆయే – దిల్
4. చోరి చోరి దిల్ క లాగాన బురి బాత్ హై – బడా భై
5. చడ్ తీ జవానీ మేరి చాల్ మస్తానీ – కర్వాన్
6. దుఖ్ భర్ దిన్ గయే – మదర్ ఇండియ
7. మత్వాల జియా డోలే – మదర్ ఇండియ
8. హోలీ ఆయీ రే – మదర్ ఇండియ
9. ఆజ్ మేరి మన్ మే అఖీ – ఆన్
10. రంగ్ లో ఆజ్ – కోహీనూర్
11. రాత్ సుహానీ ఝూమే జవానీ – రాణీ రూప్ మతి
12. హం దోనో దో ప్రేమీ – అజ్ఞబీ
13. మేఘా నే బోలే చన్ చన్ – దిల్ దేఖే దేఖో
రచన: మాలతి దేచిరాజు

నిశ్శబ్దిస్తున్న బంధాలు….. జారిపోతున్న అనుబంధాలు…
కదులుతున్న కాలంతో కరిగిపోయే స్నేహాలు
ఈ జీవన పయనంలో నీకు నువ్వే తోడు
కరగనీకు నీ ధైర్యం…వదులుకోకు అస్థిత్వం
రుధిర ధార అన్వేషణలో పసికందుల ఆక్రందనలతో
కరుడుకట్టిన పాషాణపు రహదారులలో
అడుగడుగున ఎదరయ్యే కంటకాలు
సమస్యల సందిగ్ధాలు, ఆరాటాల పోరాటాలు
కలగలిపిన అంతులేని అగాధాలు
భగ భగల సెగల పొగలు అలుపెరగని ఆటంకాలు
గతులు మారినా చరితలు మారని తలరాతకి
చరమ గీతం పాడేసేయి….
కనులు తెరవని
కసురు గాయలకి….నూతన శకాన్ని రాసేసేయి
అమ్మతనం నీకు వరం….ప్రేమకి నువ్వు ప్రతిరూపం
ఆశలకి వూపిరి పోస్తూ …రేపటిపొద్దులకి ఆకృతి నిస్తూ
సాగిపో సాగిపో నీ గమ్యం బహుదూరం
