రచన:భమిడిపాటి స్వరాజ్య నాగరాజారావు.
ఆకాశం కంటే విశాలమైన హృదయం నాన్నది,
భూదేవికి మించిన సహనం నాన్నది,
ప్రకృతికంటే కూడా ప్రమాణమైన త్యాగగుణం నాన్నది,
వెన్నకంటే మెత్తనైన మనసు నాన్నది,
వెన్నెలకంటే చల్లనైన చూపు నాన్నది,
మౌనంగా మురిసే మురిపెం నాన్నది,
దగాచేయని దీవెన నాన్నది,
ఋణం తీర్చలేని ప్రేమ నాన్నది,
ఋజువులు అక్కర్లేని ఉన్నత స్థితి నాన్నది.
వివరించలేని వేదన నాన్నది,
గుర్తింపు పొందలేని గుణం నాన్నది,
తీరుకు నోచుకోలేని తపన నాన్నది,
ఏకరువు పెట్టలేని ఎదురీత నాన్నది,
గుప్తత్వాన్ని దాటలేని గుండెకోత నాన్నది.
ఒంటరితనం జంటగాఉండే రాత నాన్నది,
గుర్తింపుకు నోచుకోని పోస్టు నాన్నది.
రచన:     పారనంది శాంత కుమారి.
కొడుకులుంటే కోడళ్ళతో బాధంటావు,
కూతుళ్ళయితే అల్లుళ్ళతో వ్యధ అంటావు.
మనవళ్లుంటే గోలంటావు,
వాళ్ళు లేకుంటే బ్రతుకు బోరంటావు.
ఇంటికెవరైనా వస్తే సహించలేనంటావు,
రావటం మానేస్తే భరించలేనంటావు.
పెళ్ళాలు వాదిస్తారంటావు,
భర్తలు వేధిస్తారంటావు.
అత్తలు వాదిస్తారంటావు,
మామలు మోదిస్తారంటావు.
జోకులంటే డోకంటావు,
నవ్వులంటే కేకలేస్తావు.
చెడును మరువనంటావు,
మంచిని తలవనంటావు.
నువ్వు చెప్పినదే వేదమంటావు,
ఎవరు ఏమన్నా వాదమంటావు.
ఇలా ఐతే ఎలా?
రచన: స్వప్న పేరి

“”దయచేసి వినండి , సికింద్రాబాదు నుంచి గుంటూరు వెళ్ళే  కృష్ణా ఎక్స్ప్రెస్ మరి కొద్దిపట్లో ప్లాట్ఫోర్మ్ నుంబరు 5 పైకి వచ్చును””
సికింద్రాబాదు రైల్వే స్టేషన్ ఎప్పటిలాగే రద్దీ గా ఉంది. సాయంకాలం  సమయం. అటు వెళ్ళే జనాలు , ఇటు వెళ్ళే జనాలు.
నరహరి , తన భార్య తులసి , వాళ్ళ అబ్బాయి కిరణ్ , ముగ్గురు గుంటూరు దగ్గర ఉన్న మంగళగిరిలో ఉంటారు. నరహరి అక్కడే కొబ్బరికాయల వ్యాపారం చేస్తుంటాడు. వారం క్రితమే ఒక పని పైన ముగ్గురు హైదరాబాదు వచ్చారు.  వచ్చిన పని మూడు రోజుల్లోనే అయిపోవడంతో , హైదరాబాద్ ఊరుని చూద్దామని అనుకున్నారు.
ముందర కిరణ్ కి జూ చూపిద్దామని , ముగ్గురు ఒక కార్ మాట్లాడుకుని వెళ్లారు. జూ లోపల రకరకాల జంతువులని చూసిన కిరణ్ చాలా ఆనందించాడు. కోతులు ఉండే చోటికి వెళ్ళినపుడు , ఒక కోతి కిరణ్ ని చూసి గెంతింది. అది చూసి కిరణ్ కూడా అలాగే చేశాడు. కోతి మళ్ళీ అలాగే చేస్తే , కిరణ్ అలాగే చేశాడు.ఇలా ఒక పది నిమిషాలు భలేగా కోతితో ఆడుకున్నాడు. నరహరి,తులసి ఇద్దరు కిరణ్ ని చూసి చాలా ఆనందపడ్డారు.
జూ తరువాత బిర్లా టెంపుల్, టాంక్ బండ్ చూసి , అటు నుంచి హోటల్ కి వెళ్లారు. పక్కన టేబల్ లో వాళ్ళు ఎం‌ఎల్‌ఏ దోసా తెప్పించుకున్నారు. అది చూసిన కిరణ్ ” ఎంటమ్మా అది ?” అన్నాడు.
“అది దోస రా” అని తులసి అంది.
“అదేంటమ్మా , దోస అంటే నువ్వు నాకు నోట్లో ముద్ద పెడతావు కదా. ఇదేమో వేరేలాగా ఉంది” అని కిరణ్ అన్నాడు.
తులసి కిరణ్ ని చూసి , నవ్వి “అది వేరే దోస బాబు. ఇది వేరేది” అంది.
అక్కడ టిఫిన్ చేసి , రైల్వే స్టేషన్ కి బయలుదేరారు. బాగా రద్దీగా ఉండడంతో కిరణ్ ని తన చేయి వదలకుండా గట్టిగా పట్టుకునే ఉంది తులసి. వాళ్ళు ఎక్కవల్సిన రైలు ప్లాట్ఫోర్మ్ న౦బరు 5 పైకి వస్తుందని  తెలుసుకుని ముగ్గురు బ్రిడ్జి ఎక్కి అటు వెళ్లారు.సామాను అంతా ఒక పక్కకి పెట్టి , అక్కడే ఉన్న గట్టు పైన కూర్చున్నారు.ఇంతలోగా ఒక పెద్దాయన , వాళ్ళ ఆవిడ , కూతురు ,ఒక ముసలావిడ అక్కడకి ,తులసి కూర్చున చోటుకి వచ్చారు.
వచ్చిన అతను నరహరితో  రైలు ఎప్పుడు వస్తుంది అని అడిగాడు. నరహరి తనకి కూడా తెలియదు , వాళ్ళు కూడా అదే రైలుకోసం చూస్తున్నారు అని సమాధానం ఇచ్చాడు.
వాళ్లతో వచ్చిన అమ్మాయితో కిరణ్ పాలక్రించి , మాట్లాడాడు. ముందుగా ఒకసారి కిరణ్ కేసి చూసి , అమ్మాయి మాట్లాడడం మొదలుపెట్టింది. కొంచం సేపు బాగానే మాట్లాడి , నెమ్మదిగా విసుక్కోవడం మొదలుపెట్టింది ఆ అమ్మాయి.ఇది చూసి తులసి కిరణ్ ని వారించింది. విసిగించకుండా కూర్చోమని చెప్పింది.సరే అని తల ఊపాడు.ఇంతలోగా రైలు వచ్చింది.అందరూ లేచి రైలు దేగ్గరికి వెళ్లారు.
కిరణ్ ని తీసుకుని తులసి వాళ్ళ బెర్తుల దగ్గరికి వెళ్లింది . వెనకాలే నరహరి సామాను తీసుకుని వెళ్ళాడు. ఆ పెద్దాయాన వాళ్ళు కూడా అక్కడికే వచ్చారు. ఆ అమ్మాయిని చూసి కిరణ్ ఆనందించాడు.
 “నా పేరు శర్మ , మీ పేరు ” అని అక్కడికి వచ్చిన పెద్దాయన అన్నాడు.
“నా పేరు నరహరి అండి. వాడు నా కొడుకు , నా భార్య” అని తులసిని పరిచయం చేశాడు.
కిరణ్ కేసి చూసి , “ఆహా , బావుంది ” అని నవ్వాడు.
రైలు కదిలింది. కిటికీ దగ్గర కూర్చుంటానని కిరణ్ మారాం చేశాడు. నరహరి జరిగి , కిరణ్ ని కూర్చోపెట్టాడు. రైలు ముందరికి కదులుతున్న కొద్దీ చెట్లు , గుడిసెలు , రాళ్ళు , ఇళ్ళు అన్నీ వెనకాలగా వెళ్ళడం గమనించాడు కిరణ్. కిటికీలోనుంచి తలని బయట పెట్టడానికి ప్రయత్నిస్తూ,నుదురుకి దెబ్బ తగిలించుకున్నాడు. అది చూసి తులసి కిరణ్ ని “గొడవ చేయకుండా కూర్చో  నాన్న . అలా దెబ్బలు అవి తగిలించుకోకు ” అని మందలించింది.
రైలులో వేరుశెనగలు , చాక్లెట్ట్లు , బజ్జీలు ఇంకా ఏవేవో అమ్మేవాళ్ళు వస్తునప్పుడల్లా కిరణ్ అది కొను , ఇది కొను  , అదేమిటి ,ఇదేమిటి అని ప్రశ్నలు వేయడం అందరికీ కొంచం చిరాకుగా అనిపించింది. ఎదురుగా  కూర్చున్న అమ్మాయితని చూసి కిరణ్ నవ్వాడు. ఆ అమ్మాయి కూడా నవ్వింది. అప్పుడు కిటికీ పక్కనుంచి వచ్చి , ఆ అమ్మాయి పక్కకి కూర్చున్నాడు.శర్మ ఇదంతా గమస్తున్నాడు. కిరణ్  ఆమె గాజులు , పుస్తకం ,కళ్ళజోడు అవి పీకడం , ముట్టుకోవడం  కొంచం ఇబ్బంది కలిగించింది. అప్పుడు ఆ అమ్మాయి అక్కడ నుంచి లేచి ,  పైన బెర్తులోకి వెళ్ళి కూర్చుంది. ఇది చూసి ,కొద్దిసేపు అయ్యాక , కిరణ్ కూడా పైకి ఎక్కడానికి ప్రయత్నిస్తూంటే , శర్మ గట్టిగా అరిచి , కిరణ్ ని బలవంతంగా కూర్చోపెట్టాడు. నరహరికి కోపం వచ్చింది , అతని దగ్గరగా వెళ్తుండగా తులసి ఆపింది.
రైలు కొంచం వేగం పెరిగాక కిరణ్ నరహరి భుజం పైన నిద్రపోయాడు. గుంటూరు కంటే ముందర వచ్చే స్టేషన్ వస్తున్నప్పుడు , శర్మ నరహరికి దగ్గరగా వచ్చి ,
“ఏవండీ , మీరు ఏమి అనుకోకపోతే ఒక మాట చెప్తాను.” అన్నాడు శర్మ.
“చెప్పండి.”
“మీరు మీ అబ్బాయిని ఎవరన్నా మంచి డాక్టర్ కి చూపించండి. ఆ చిన్నపిల్ల చేష్టలు అవి తగ్గుతాయేమో. చూస్తుంటే పెద్ద పిల్లాడిలాగా ఉన్నాడు. మతిస్థిమితం బాగానే ఉన్నా , ఏదో ప్రాబ్లం అనుకుంటా” అని శర్మ అన్నాడు.
ఇది విన్న నరహరి , “కరక్టే చెప్పారండి. అసలు హైదారాబాదు వచ్చినదే వీణ్ణి డాక్టర్ కి చూపించడానికి. ఎప్పుడు చూడని లోకం ని చూస్తున్నాడు కదూ , అందుకే ఇంత ఆనందం.’
అయోమయంగా శర్మ నరహరి కేసి చూశాడు.
అది గమనించి నరహరి, ” మా వాడికి పుట్టుకతోనే దృష్టి లేదు. మా ఊరికి ఒక ఎన్‌జి‌ఓ వాళ్ళు వస్తే , ఇక్కడ హైదరాబాద్ లో ఆపరేషన్ చేస్తారని , మా వాడికి చూపు వచ్చే అవకాశం ఉంది అని చెప్పారు. అది వినగానే నేను , నా భార్య వీణ్ణి తీసుకుని ఇదిగో ఇలా వచ్చాము.”
శర్మ కిటికీ దగ్గర ఉన్న కిరణ్ ని అలా చూస్తూ నోరు వెళ్లబెట్టి ఉండిపోయాడు. విషయం తెలియకుండా కిరణ్ పైన కోపం చూపించినందుకు మనసులోనే బాధపడ్డాడు.
“ప్రకృతి ని తొలిసారిగా చూస్తున్న మా వాడు మరి చిన్నపిల్లాడే కదండీ ! అందుకే చిన్నపిల్ల్లాడిలాగా కేరింతలు వేస్తున్నాడు , చిన్నపిల్ల చేష్టలు చేస్తున్నాడు ” అని చిన్నగా నవ్వి , తులసికేసి చూసి , కళ్ళలో వస్తున్న ఆనందబాష్పాలతో కిరణ్ ని కళ్ళారా చూసుకున్నాడు. 
—————————————-XXXXXXXXXXXXXX—————————————–
1. యే దోస్తీ హమ్ నహీ ఛోడేంగే
2. మూడంతస్ధులు
3. స్నేహబంధం
4. గుండెకీ గుబులెందుకో
5. బెస్ట్ ఫ్రెండ్
6. ఎగిసే కెరటాలు 8
7. బ్రహ్మలిఖితం 3
8. శుభోదయం 10
9. మాయానగరం 32
10. సమన్విత
11. పెళ్లిచూపులు
12. కుక్కతోక వంకర
13. వామ్మో! పుట్టినరోజు
14. ఆంధ్ర శాకంబరీ మాత
15. నాచన సోమనాధుడు
16. అశ్వమేధము
17. పూర్వీ
18. కోరుకొండ నుండి పాపికొండలు వరకు
19. నాన్న
20. సహజీవనం
21. అన్నమయ్య ఆధ్యాత్మికానందలహరి 11
22. కలం
23. బాలమురళి స్వర్గప్రస్థానం
24. ఇంద్రియాలు – అంతరేంద్రియం
25. నిజాలు 
26.కలర్స్ 
రచన: మణి వడ్లమాని
“హే స్వాతీ !  నా హెయిర్ స్తైల్ ఎలా ఉంది”  అంది స్వప్న
“బావుంది కాని కాస్త లూజ్ చెయ్యి” అంది స్వాతి.
అలాగే ఇంకా ఏవేవో టిప్స్ అడుగుతూ ఉంది.  స్వాతి చెబుతూనే ఉంది.
ఆ విధంగా అరగంట గడిచింది.
అంతలో ఏమయిందో ఏమో ఆల్ ఆఫ్ సడన్ “ ఏమి బాగా లేదు.  నేను నాలానే  లేను అసలు ఇంత    అగ్లీగా చేసావో అందరూ నన్ను  పిచ్చిది అనుకుంటారు పార్టీ లో.  ఇదంతా కావాలనే చేసావు ”  అని స్వాతి మీద  కోపంగా అరచి  వేరే హెయిర్ స్టైల్చేసుకొని.  డ్రెస్ మార్చుకొని వెళ్ళిపోయింది స్వప్న.
ఇదంతా స్వప్న ఫ్రెండ్ శీతల్ ముందు జరిగింది.  ఆంటీ అదే శ్రవణ్ మమ్మీ ఉంటే  ఇలా  జరిగేది కాదు. అరె తను అడిగింది కదా అని హెల్ప్ చెయ్యబోతే  తన్ని ఇన్సుల్ట్ చేసి వెళ్ళిపోతుందా” అని  స్వాతి కి ఒళ్ళు మండి పోయింది.  ఆ కోపం తో కిందకి కూడా వెళ్ళకుండా  గదికి ఆనుకొని  ఉన్న బాల్కనీలో స్వింగ్ ఊగుతూ ఫోన్ చూసుకుంటూ ఉంది.
“హాయి డార్లింగ్ “అంటూ బాల్కనీ లోకి వచ్చాడు శ్రవణ్.  ఊగుతున్న స్వింగ్ ని ఆపి స్వాతి మీదకి  దగ్గరగా వంగి ఏదో  చెప్పబోతున్న శ్రవణ్ ని వెనక్కి నెట్టేసింది కోపంగా
“ఆడువారి మాటలకు అర్ధాలు వేరేలే. ’అంటూ పాడుతూ మళ్ళీ దగ్గరగా వెళ్ళాడు. ఈమాటు తనని తోయకుండా ముందే జాగ్రత్తపడ్డాడు స్వాతి చేతులు పట్టుకొని.   “ఏమైంది రా అసలు” అని బుగ్గలు నిమురుతూ అడిగాడు.
ఆ చిన్నపాటి కన్సర్న్ కే స్వాతి మొహంలో  కన్నీళ్ళు వచ్చేసాయి.   అది చూసిన శ్రవణ్ కి  ఒక్క క్షణం ఏం చెయ్యాలో అర్ధం కాలేదు.  “మమ్మీ. మమ్మీ” అని పిలుస్తున్నాడు.   ఇంకోసారి పిల్వబోతున్న అతన్ని ఆపేసింది.
“పోనీ నాతోనే అసలు సంగతి ఏంటి చెప్పు” అన్నాడు.
అప్పుడు అతని చేయి పట్టుకొని “నువ్వు ఏమి అనుకోకూడదు. నేను ఏదో కంప్లైంట్ చేస్తున్నాను అని  అంది.
“అలాగే! అసలు సంగతి ఏమిటో చెప్పు ముందు”
“స్వప్న తనకి ఏదో పార్టీ ఉందని తనకి  నాలా హెయిర్ స్టైల్ చేయమని అడిగింది.  ఇంకా కొద్దిగా మేక్ అప్ టిప్స్  అడిగింది చెప్పాను.  తయారయింది.  మరి ఏమైందో తెలియదు.  ఛీ ఛీ నువ్వు అస్సలు సరిగ్గా చెయ్యలేదు అంటూ  ఆ శీతల్  ముందే  ఎన్నెన్నో మాట్లలు అంటూ అన్ని విప్పేసి.   మళ్ళీ తయారయి వెళ్ళిపోయింది.  అప్పటి నుండి నాకు యెంత  ఇన్సుల్ట్ గా ఉందో తెలుసా?” అంటూ చెప్పింది.
అంతా విన్న శ్రవణ్ “ఓస్ ఇంతేనా! దాని మొండితనం. నోటి దురుసు నీకు తెలుసు కదా! నువ్వే ఎడ్జెస్ట్ అయిపో అంటూ  కమాన్. మనం కూడా బయటకి వెళ్దాం” అంటూ తొందరపెట్టాడు.
బయటకి అనగానే తూనీగలా పరిగెట్టి తయారయి వచ్చింది.  జీన్స్ అండ్ వైట్ షీర్  స్లీవ్ లెస్ టాప్ హెయిర్ భుజాల మీదుగా వదిలేసింది. లైట్ గ లిప్ స్టిక్. ఒక చేతికి పెద్దపెద్ద గాజులు వేసుకుంది. మంగళ సూత్రం చైన్ లోపలకి తోసేసింది.  పెద్ద హీల్స్ వేసుకొని రెడీ అయింది.  చేతిలో మొబైల్  స్వాతి డ్రెస్సింగ్ చూసి  శ్రవణ్. మూడు కరెక్షన్స్  చెప్పాడు.  టాప్ మార్చేయ్యమన్నాడు.  బొట్టు పెట్టుకోమన్నాడు.  అంత హీల్స్ వద్దు.  మమ్మీ. డాడ్ చూస్తే బావుండదు అని అన్నాడు.
అప్పుడే కాస్త సంతోషంగా ఉన్న స్వాతికి. శ్రవణ్ మాటలు వినగానే మెదడు మొద్దుబారింది.  అదేంటి ఇలా మాట్లాడుతున్నాడు.  కొత్తగా వింతగా అనిపిస్తోంది.
ఇవి నేను ఎప్పుడూ వేసుకునేవి కదా ! అందులో నేను ఏమి చీప్ గా డ్రెస్ చేసుకోలేదు. టాప్  పల్చగా ఉన్నా. లోపల  camisole వేసుకున్నా కదా! అలా అంటాడేమిటి. ఈ డ్రెస్ మీద బొట్టు బాగోదు కదా! ఇప్పుడు ఇలా కన్సర్వేటివ్ గా మాటలాడుతున్నాడు అని దుఖం ముంచుకు వచ్చి గిర్రున తిరిగి గదిలోకి వెళ్ళిపోయి బెడ్ మీద పడుకుంది.
“అదేంటి బయటకు వెళ్ళాలి కదా” అన్నాడు
“నేను రాను కావాలంటే నువ్వెళ్ళు” అంది
ఆ మాటలకి కోపం వచ్చి మాట్లాడకుండా వెళ్ళిపోయాడు.  మనసులో అనుకున్నాడు ఏంటి ఇలా తిక్కతిక్కగా చేస్తోంది అని
శ్రవణ్ అడుగుల చప్పుడు వినిపించింది. దగ్గరగా రాబోయి. మళ్ళీ వెనక్కి తిరిగి పక్కనే ఉన్న కుర్చీలో కూర్చొని లాప్టాప్ చూసుకుంటున్నాడు.  పక్కనే మంచం మీద  పడుకున్న స్వాతి  దగ్గరగా వచ్చి  తన్ని బతిమాలతాడు శ్రవణ్ అనుకుంది.  కానీ ఆ పక్కకి వెళ్ళిపోయి కూర్చోవడం చూసి ఉడికిపోసాగింది
కొత్తగా పెళ్లయింది.  అత్తగారు వాళ్ళు తెలిసినవాళ్ళే. చిన్నప్పటి నుంచి ఒకటే దగ్గర పెరిగారు అందరు.  స్వాతి . పెత్తల్లి ఆడపడచు కొడుకే శ్రవణ్.  అందరూ ఒక్క చోట ఉండటం వల్ల కలిసి సరదాగా తిరిగేవారు.  చుట్టరికంకన్నా స్నేహం ఎక్కువగా ఉండేది.  స్వప్న కూడా అంతే.   కానీ పెళ్ళయిన ఈ కొద్ది రోజులలో మొదట   స్వప్నలో  తరువాత శ్రవణ్ లోను మార్పు కొట్టచ్చినట్టు కనిపిస్తోంది. అనుకుంది స్వాతి.
ఎంతకు  శ్రవణ్  స్వాతీ  కిందకి రాకపోవటంతో పైకి వచ్చిన శోభ యెడమొహం పెడమొహంతో ఉన్న ఇద్దరినీ చూసింది.  అనుభవజ్ఞురాలైన ఆమెకి అర్ధమయింది  ఏదో జరిగింది అని.  ఎలాగైతేనేం ఇద్దరినీ కిందకి తీసుకొని వచ్చింది. శేఖర్ కూడా  ఆఫీస్ నుంచి వచ్చి ఫ్రెష్ అయ్యి డైనింగ్ టేబుల్ దగ్గరకు వచ్చాడు.  శోభ. శేఖర్ ఇద్దరూ కళ్ళతోనే మాట్లాడుకున్నారు.  సో డైనింగ్ టేబుల్ దగ్గర జస్ట్ జనరల్ టాపిక్స్ మాట్లాడుకున్నారు.  వీళ్ళ డిన్నర్ అవుతుండగా  వచ్చింది స్వప్న.  వాళ్ళు నలుగురు కబుర్లు చెప్పుకోవడం చూసి. ”ఏంటి నేను లేకుండా మీరు నలుగురు ఎంజాయ్ చేస్తున్నారా?” అని అడిగేసింది
అది విన్న స్వాతి చప్పున స్వప్న వైపు చూసింది.
“శ్రవణ్ మాత్రం చ చ  అదేం లేదు. అయినా నువ్వు లేకుండానా తల్లీ” అన్నాడు
“అన్ని వట్టిదే. నువ్వు మారిపోయావు” అంది.
అప్పుడు గమనించింది శోభ.  స్వప్న, స్వాతి కూడా  మాట్లాడుకోవటం లేదు.  ఏదో అయి ఉంటుంది వీళ్ళతో మాట్లాడాలి అనుకొంది ఆ మొహాలు చూసి.  గుడ్ నైట్ చెప్పి పైకి వెళ్ళబోతున్న శ్రవణ్ ని  “కొంచెము ఆగరా నీతో మాట్లాడాలి” అంది.  పైకి వెళ్ళబోతున్న శ్రవణ్ తల్లి వైపు ఏంటి విషయం అన్నట్టు చూసాడు.
“ స్వాతీ నువ్వు కూడా” అంది
“అలాగే ఆంటీ” అంది స్వాతి
అది చూస్తున్న స్వప్న. ”ఈ స్వాతి మమ్మీని భలే  బుట్టలో వేసేసింది” అని కసిగా అనుకుంది.
“స్వప్నా  డ్రెస్ చేంజ్ చేసుకొని రా” అని చెప్పింది శోభ.
“అబ్బ మమ్మీ. మళ్ళీ ఎందుకు రావటం. ఇక పోయి నా లాపీ లో ఏదో మూవీ చూసుకుంటాను”.  అంది.   “అలా కాదు నువ్వు రావాలి” అని గట్టిగా చెప్పింది. “సరే “ అని విసుక్కుంటూ వెళ్ళింది.  కొంచెము సేపు అయ్యాక  వచ్చిన స్వప్నతో అంది శోభ “ నువ్వు, స్వాతి మాట్లాడుకోవటం లేదా? అంది
దానికి సమాధానంగా ఏదో నసిగింది స్వప్న.
అప్పుడు స్వాతి వైపు చూసి “ఏం ఇద్దరూ పోట్లాడుకున్నారా? నేను గమనిస్తున్నాను ఇద్దరినీ
ఇంతకుముందు మీరిద్దరూ  జాన్ జిగ్రీలు కదా.  మరి ఇప్పుడేమైంది  అంది!” శోభ అలా డైరెక్ట్ గా అడగటంతో ఇద్దరూ ఖంగుతిన్నారు.
అప్పుడు స్వాతి “ఏమో ఆంటీ !మేము హనీమూన్ నుంచి వచ్చినప్పటి నుంచి తను నాతో మాట్లాడటం మానేసింది” అంది.
“నేను కాదు నువ్వే. ఇంతకూ ముందు మనం ముగ్గురం భలే సరదాగా ఉండేవాళ్ళము.  మీ పెళ్ళయినప్పటి నుంచి ఇద్దరూ మారిపోయారు.  నన్ను అసలు పట్టించుకోవడం లేదు అంది” ఉక్రోషంగా అంది స్వప్న.
ఇంతలో శ్రవణ్ ఏదో చెప్పబోతుంటే. శేఖర్ ఆపేసాడు “ముందు మమ్మీని మాట్లాడనీ.  ఇలాంటివి మనింట్లో రాకూడదు అనుకున్నా  అన్ ఫార్ట్యునేట్లీ  అది  వచ్చింది.  ఇప్పుడే సాల్వ్  చేసుకోవాలి” అన్నాడు సీరియస్ గా.
“కేర్ ఫుల్ గా వినండి.  మన లైఫ్ లో రకరకాల రిలేషన్స్.  అందులో వెరీ ఇంపార్టెంట్  పెళ్ళితో ఏర్పడే రిలేషన్.  సీరియస్ లీ! ఆడవాళ్ళైన. మగవాళ్లైనా ఇన్ లాస్ తో  కార్దియాల్  రిలేషన్ నిలుపుకోవాలి.  ముఖ్యంగా దానికి కావలసినది  స్నేహం.  అంటే స్నేహంలో ఎప్పుడూ ఎక్కువ తక్కువ ఉండవు.  అన్ని షేర్ చేసుకుంటారు.  ఇన్ హాబిటేషన్స్ ఉండవు. అందుకని  అది కలకాలం నిలబడుతుంది.  స్నేహం పైకి కనిపించే పదార్ధం కాదు.  ఒక కంఫర్ట్ . స్వచ్చంగా. ఓపెన్ గా ఉండగలగటం.
నిజానికి  మీరిద్దరూ స్నేహితులయ్యాక చుట్టరికం ఏర్పడింది.  సో మీరు ఇంకా బాగా  కలిసిపోయి ఉండాలి.  అలాంటిది  మీమధ్య దూరం పెరిగింది.  కారణం ఇగో.  నేను ఆడపడచును అని.  నేను వదిన్ని  అనుకోవడం వల్ల.   అంటే మన  మైండ్  సెట్స్  అలా ట్యూన్  ఆయిపోయాయి.  అసలు వస్తే గిస్తే  నాకు రావాలి.  అత్తగారిగా  కానీ వెరైటీ గా మీ ఇద్దరి మధ్య దూరం పెరిగింది.
అవి రావడానికి  గల కారణాలు  చెప్పాలి  ఇద్దరూ ఫ్రాంక్ గా !  స్వాతీ . స్వప్న అలోమోస్ట్ దాని కారణం అది ఇందాక చెప్పింది.  అది దాన్ని పక్కకు తోసేసినట్లు అనుకుంటోంది.  నీ కారణం చెప్పు అంది” శోభ.
“ఆంటీ.  పెళ్లి కాకముందు అంటే ఓకే కాని . పెళ్లయ్యాక మేం ఇద్దరమూ బయటకు వెళ్ళాలి అనిపిస్తోంది.  అది అసలు తెలుసుకోకుండా వెంటనే మాతో వచ్చేస్తుంది.  అలాగే డ్రెస్ చేసుకోవడంలో కూడా  అది ఎలాంటి డ్రెస్స్  అయినా వేసుకోవచ్చు.  నేను మాత్రం వేసుకోకూడదు  నేను చిన్నప్పటి చూసిన అంకుల్ కదా! ఇపుడు నాలో మార్పు ఏం వచ్చింది.  ఆ డ్రెస్ వద్దు. ఇది వద్దు అంటాడు శ్రవణ్.  అందుకు నాకు ఉక్రోషం వస్తోంది.  నా ముందే అది వేసుకుంటుంది నేను మాత్రం వేసుకోకూడదు.  ఇది అన్యాయం కదా! నా పర్సనల్ స్పేస్ లాగేసుకుంటుంటే  నాకు తెలియకుండానే కోపం వస్తోంది”. అని చెప్పింది
“స్వప్నా! ఇలారా నీ పెళ్లి ఫిక్స్ అయింది.  ఇంకో  ఫోర్ మంత్స్ లో నువ్వు కూడా అత్తవారింటికి వెళ్తావు.  నీకు కూడా ఆడపడచు ఉంది.  ఐ మీన్ అదే సుష్మ .  మరి  స్వాతి కి వచ్చిన ప్రాబ్లెం  నీకు వస్తే?  ఒక్క సారి ఆలోచించు  అంది”. శోభ
“సారీ మమ్మీ ! నేను అది ఆలోచించలేదు”.
“అందుకే థింక్ అవుట్ అఫ్ ది బాక్స్ అనేది.  ఇద్దరూ సాఫ్ట్ వేర్ ఎంప్లాయిస్. MNC లో చేస్తున్నారు. టీం లీడ్ చేస్తారు.  అవి ఇంట్లో కూడా అప్లై చెయ్యండి.  అక్కడ రిజల్ట్స్ వస్తే హోదా. డబ్బు పెరుగుతుంది.  ఇక్కడ  రిజల్ట్స్ ఫ్యామిలీ రిలేషన్స్ గట్టిగా నిలబడతాయి.  ఫ్యామిలీ స్ట్రాంగ్ గా ఉండి. సపోర్టివ్ గా ఉంటే యు కెన్ డు వండర్స్ ఇన్ ది వర్క్ ప్లేస్ అంటే హండ్రెడ్ పెర్సెంట్ పెర్ఫార్మన్స్ ఇవ్వగలరు అవునా కాదా! సో నేను చెప్పేది  ఇద్దరూ ఇగో ని బయట కు తోసేసి కూల్ గా ఆలోచించండి” అనేసరికి
స్వప్న.  స్వాతి ఒకళ్ళనొకళ్ళు చూసుకొని  ఫ్రెండ్స్  అంటూ ఇద్దరూ  హగ్ చేసుకున్నారు .  “
“ఎస్  మమ్మీ. ” “ ఎస్ ఆంటీ”  ఇక మేం ఎప్పటికీ ఫ్రెండ్స్ అని ఒక్కసారే అన్నారు
“ఒరే శ్రవణ్.  నేను డాడీ పెట్టని కండీషన్లు  నువ్వు పెడుతున్నావేంటి. పిచ్చి పిచ్చి వేషాలు వేస్తే కొట్టెస్తాను.  జాగ్రత్త” అంది
“అంటే పెళ్లయ్యాక అలా  తను  అలా ఉండకూడదేమో అనుకున్నాను మమ్మీ” అని అన్నాడు శ్రవణ్.
“అది కొన్నిరోజులు పోయాక వాళ్ళే తెలుసుకుంటారు. ఆ తెలివితేటలు వాళ్ళకి ఉన్నాయి అని అంది”
“సరే సరే మమ్మీ. రేపు నేను స్వాతి డిన్నర్ కి  హోటల్ ఆవాసకి వెళుతున్నాము  అని గట్టిగా స్వప్న వైపు కన్ను గీటుతూ. అన్నాడు.
వెంటనే స్వప్న “పోవోయి ఆల్రెడీ రేపునేను మమ్మీవాళ్లతో RADDISON BLUకి వెళుతున్నాను డిన్నర్ కి అని వెక్కిరించింది అన్నగారిని
“అవునా! డాడీ అని అడిగాడు.
“ఊ!. ఆఫీస్  ఫ్యామిలీ గెట్  టు  గెదర్ ఉంది” అన్నాడు శేఖర్
“హే స్వాతీ పోవే పైకి.  వాడు అప్పటి నుంచి  నన్ను మింగేసేలా చూస్తున్నాడు” అని స్వప్న స్వాతిని  తోసింది.
“నీకు ఆవేశం వచ్చినా,  అనుగ్రహం వచ్చినా పట్టలేం తల్లి” అంది శోభ.
ఎవరి గదుల్లోకి వాళ్ళు వెళ్ళాక. అప్పుడన్నాడు శేఖర్.  “నిజంగా నీకు ఎలాటి సిట్యుయేషన్  హేండిల్  చేయడం  బాగా తెలుసు.  గ్రేట్ శోభా! నిజమే నువ్వు అన్నది ప్రతివాళ్ళకి చిన్న పెద్ద ఎవరైనా ఒక పర్సనల్ స్పేస్ ఉంటుంది.  దాన్ని గౌరవించినప్పుడే స్నేహం. సఖ్యత. అభిమానం. ఆత్మీయత అన్ని ఒకదాని వెంబడి ఒకటి వస్తాయి. ఇది చూడటానికి చిన్న విషయమే కాని అది గుర్తించకపోతేనే పెద్దదిగా అవుతాయి.  నిజంగా  మా చెల్లాయిలతో  నీకున్న  ఫ్రెండ్ షిప్  చూస్తే  నాకు భలే ముచ్చట వేస్తుంది. ఇన్ని రోజులు మన సంసారం లో పెద్దగా ప్రాబ్లెంస్ రాకపోవడానికి నువ్వు అవతల వాళ్ళని అర్ధం చేసుకునే తీరు. అదే  కాపాడింది.  మొత్తానికి హెచ్ ఆర్ హెడ్ వి  అనిపించావు సుమీ” అని నవ్వాడు.
“అవునండీ స్నేహంతో కూడిన ఏ బంధమైనా అన్నోన్యత ని పెంచుతుంది.  ఈ జీవన ప్రయాణంలో ఎన్నో బంధాలు. అందులో కొన్ని ముఖ్యంగా జీవితాంతం ఉండేవి. అవి నిలబడాలంటే ప్రేమ. అనురాగం స్నేహం. కావాలి  అదే చెప్పాను వాళ్ళకి అంది తృప్తిగా.
                                                     ******
విశ్లేషణ: డా.మంథా భానుమతి
ఒక కుటుంబం హాయిగా ఉండాలంటే సభ్యులందరి మధ్యా స్నేహ బంధం ఉండాలి.  చిన్నతనం నుంచీ ఆడుతూ పాడుతూ పెరిగిన స్నేహితులు బంధుత్వం ఏర్పరచుకుంటే ఆ స్నేహం ఎందుకు తగ్గాలి? వదిన అయ్యాక స్వాతితో  స్వప్న స్నేహబంధం ఎందుకు బలహీనపడిపోయింది? ప్రాణస్నేహితురాలి అన్నని పెళ్ళి చేసుకుంటే.  జీవితం ఎంతో బాగుంటుందనుకున్న స్వాతి.  పెళ్ళయ్యాక స్వప్న నిష్ఠూరాలనీ.  భర్త శ్రవణ్ ఆంక్షలనీ భరించలేకపోతోంది.  వీరి సమస్యని సానుకూలంగా పరిష్కరిస్తుంది స్వాతి అత్తగారు శోభ.
చక్కని కుటుంబ వాతావరణం కావాలంటే ఒకరి నొకరు అర్ధం చేసుకోవాలని సభ్యులందరూ మంచి స్నేహితుల్లాగా ఉండాలనీ చెప్తుంది.
కుటుంబంలో చిన్న చిన్న అలుకలు.  అపార్ధాలూ వస్తూనే ఉంటాయి.  అవి పెద్దవి చేసుకోకుండా కలసి మెలసి ఉండాలని.  స్నేహం అనేది సహృదయతకి మారు పేరని మణి వడ్లమాని ఈ కథలో చెప్తారు.
మణీ వడ్లమాని రచనలు చేపట్టిన కొద్ది కాలంలోనే మంచి రచయిత్రిగా పేరు తెచ్చుకున్నారు.  చక్కని కథా వస్తువుల నెంచుకుని అందంగా.  భావుకతతో కథల నల్లడంలో దిట్ట.  నిత్య జీవితంలో ఎదురయ్యే చిన్న సమస్యలనే ఇతివృత్తాలుగా తీసుకుని కథగా మలుస్తారు. 
రచన:ఆదూరి హైమవతి
 
“ఏరా ! రాఘవ్ ! ఎవడు వాడు? ” ” మా క్లాస్ మేట్ నాన్నా! అన్నిట్లో ఫస్ట్ ! నా బెస్ట్ ఫ్రెండ్ !. వాసయ్య, ” ” ఏంటీ వాసయ్యా! ఏంట్రా ఎవర్నంటే వాళ్ళని డైనింగ్ టేబుల్ మీద కూర్చోబెడుతున్నావ్!” ” డైనింగ్ టేబుల్ మీద కాదు నాన్నా! కుర్చీల మీదేగా మేమిద్దరం కూర్చున్నాం! ” “చాల్లే జోకులు, ఆ డైనింగ్ టేబుల్ ఖరీదెంతో తెల్సా? ” ” ఎంతైతేనేం? మా స్నేహం విలువకంటే తక్కువే నాన్నా!” ” వెధవా! అలగా వారినంతా ఇంట్లోకి తెస్తావా?” ” ఎవరునాన్నా! అలగా కందిపప్పులో కేసరి పప్పూ కల్తీ, మంచి నూనెలో కంపుకల్తీ, కారప్పొడిలో కల్తీ, మిరియాల్లో కల్తీ, చివరకూ పసిపిల్లలు త్రాగే పాలలోనూ కల్తీ ! ఎవరు నాన్నా అలగా ! సంపూర్ణ ప్రేమ హృదయంతో, మనసుకు మన సిచ్చి ఆపదలో, అవసరంలో ఆదుకుని నాకు ఆరోగ్యం బావోలేనపుడు నా నోట్సులన్నీ వ్రాసి పెట్టను నా కోసం తాను నిద్ర మానుకుని సహాయం చేసిన నా ఫ్రండ్ ను ఒక్క మాటంటే ఇహ ఊరుకోను. ” “సమానస్తులతో స్నేహం చేయరా! నేనేమీ అనను. మనది మూడంత స్తుల ఖరీదైన మేడ ! వీళ్లంతా ఉండేది పూరిళ్ళలో. అలాంటి వారిని మన మేడలోకి తెస్తే మన పాలరాతి నేల ఏమై పోతుందిరా!… ” “ఆపు నాన్నా! మూడంతస్తుల మేడ, మూడంతస్తుల షాపూ, నేలలోకి మూడంతస్తుల గోడౌన్ !ఇవన్నీ ఎంత మంది అంతస్తులు కూల్చి సంపాదించినవి నాన్నా! ఇంటి అంతస్తులు కాదు నాన్నా లెక్కించాల్సింది. మనస్సు లోని విలువలను. వీళ్లకున్న అంతస్తులేంటో తెల్సా నాన్నా! అప్యాయత, అనురాగం, అదరణ. ఆ అంతస్తులు మనకు లేనే లేవు. రావు కూడానూ, డబ్బులతో కొలిచేవి మనవి. మనస్సుతో కొలిచేవి వీరివి. ”
” ఏరా ఇదేనా నీవు నేర్చుకునేది, తండ్రికి ఎదురు చెప్తావా! వెధవా!” ” నాన్నా ! మీరూ నేర్చుకోండి !టీనేజ్ లో ఉన్న కొడుకుతో ఎలా ప్రవర్తించాలో. లేదా వీళ్ళ ఇంటికి రండి, వారంతా వాసయ్యతో ఎలా ప్రవర్తిస్తారో! అన్యాయంగా గడ్డి కరిచి సంపాదించే ధనం కాదు నాన్నా కావల్సింది ప్రేమగా పలకరించే పిలుపు. “ ” ఏరా మాటకు మాట చెప్తావ్ ? ” ” అంతే నాన్నా! మీకు తెలీనపుడు చెప్పక తప్పదు కదా!ముందుగా యదార్ధం, మంచితనం నేర్చుకోండి ! రారా !వెళదాం ఇది ఇల్లు కాదురా! వ్యాపార కేంద్రం. “అంటూ విసవిసా స్నేహితునితో కలసి వెళుతున్నపదో క్లాస్ చదువుతున్నకొడుకు రాఘవ్ ను వింతగాచూస్తూ ఉండిపోయాడు ఉమేశ్వర్రావ్. ఆయన పిసినారి తనం చూసి అంతా ఆయన్ని ‘ఉమ్మే శ్వర్రావ్ ‘ అని హస్యంగా పిలుచుకుంటుంటారు. మహా పిసినారి. ఎంగిలి చేత్తో కాకిని తరమడని, ఉమ్మికూడా ఊయడనీ, చెప్పుకుంటారు.
ఉమేశ్వర్రావు తండ్రి తాతలు చాలా పేదవారుట. వారిని నమ్మినవారి ఆస్థి పాస్థులు కాజేసి సంపాదించి ఇప్పుడు ఇలా మూడంతస్తుల భవనంలో ఉంటున్నారుట. గతం మరచిపోయి పేదవారంటే పడని మనస్తత్వం అలవరచుకున్నారు. తాము చాలా ధనవంతులమని గర్వం తల కెక్కి కిక్కిస్తున్నది ఆయనకు. ఆయన దర్జా, దర్పం ఆయన ఇంట్లో పని చేసేవారి పట్ల చూసే చిన్నచూపూ అందరికీ తెల్సు. ఆయన ఇంట్లో, గోడవున్లలో మూలిగే ధాన్యం, పప్పులూ, నల్ల ధనం వెల కట్ట లేనివని అంతా అనుకుంటారు. కాలం భగవత్ స్వరూపం కనుక ఆ కాల దైవమే ఆయనకు బుధ్ధి చెప్తుందని కూడా జనసామాన్యం భావన. అందరి మాటలూ వింటున్న కొడుకు రాఘవ్ తండ్రి ప్రవృత్తి పట్ల ఏహ్యత చెందాడు, కానీ తానింకా చిన్నవాడు కనుక చేసేదేం లేదని నిట్టూరుస్తూ తన విద్యాభ్యాసంలో మునిగిపోతుంటాడు. ఎక్కువ సమయం తన ప్రాణ మిత్రుడైన వాసయ్య తోనే స్కూల్ లైబ్రరీలోనో, గ్రంధాలయంలోనో గడుపుతుంటాడు. వాసయ్య తండ్రి ఒక కూలీ. తల్లికూడా కూలీనాలీ చేసి ఉన్న ఒకే ఒక్క కొడుకునూ బాగా చదివించి తమలా కాక మంచి స్థాయిలో చూడాలని ఆకాంక్షిస్తుంటుంది. అదే వారి ఏకైక కోరిక. అందు కోసం రాత్రింబవళ్ళూ శ్రమిస్తుంటారు వారిరువురూ. నరసింహస్వామి ఆలయం ఉన్న గుట్టమీది ఒక పేద కాలనీ వారిది. ఒక గుట్టమీద చుట్టూ గుడెసెల్లా, చిన్న చిన్న తాటాకు పాకాలు అన్నీ. వాటిలో నివసించే వారికి ధనం లేకపోవచ్చు కానీ దాన్ని మించిన మంచి మనసుంది. ప్రేమ ఉంది. స్నేహ భావన ఉంది. అంతా తమ బిడ్డల బాగు కోసం శ్రమించే వారే. తమ గుట్టమీది నరసింహస్వామి ఆలయంలో ఉచితంగా సేవలు చేస్తూ స్వామి వారి కృపకు పాత్రులైన మంచి మనసున్న మానవులు వారంతా. నరసింహస్వామి మీది భయమో భక్తోకానీ అంతా చెడు అలవాట్లకు దూరంగా ఉండి తమ కుటుంబాల కోసం శ్రమించేవారే. రాత్రైతే చాలు తమకు వచ్చిన భక్తి పాటలు పాడుకుంటూ శ్రమను మరుస్తుంటారు.
వారిలో కొందరు పక్కనే ఉన్న బాహుదా నదిని పడవల్లో అటూ ఇటూ వెళ్ళేవారిని దాటించే పడవవారూ ఉన్నారు. బజారు షాపుల్లో తోపుడు బండ్లలో షాపుకు గోడవున్ల నుంచీ వస్తువులూ సరంజామా చేరవేసే వారూ ఉన్నారు. రోజంతా శ్రమించి రాత్రులు హాయిగా భజనలూ, పాటలూ పాడుకుంటూ శ్రమ మరుస్తుంటారు. వారిదంతా ఒకే మాట, ఒకేబాట. వారెప్పుడూ తమ స్థితికి చింతించరు, బాధపడరు. తమ సంతానాన్ని మాత్రం తమలా కాక బాగా విద్యావంతులను చేయాలనే ఒకే ఒకే సంకల్పంతో జీవిస్తున్నవారు. నగరంలో చాలా మంది వారి సత్ప్రవర్తనకు కారణం ఆ నరసింహస్వామి మహత్యమే అని భావించే వారు. కాలం గడుస్తున్నది. ఎవరి ఆశయాలు వారు నెరవేర్చుకు నేందుకు వారి శక్తి కొద్ది శ్రమిస్తున్నారు. కాలం అతి చిత్రమైనది. కోరిన వారికి కోరి నది ఇవ్వకపోవచ్చు, ఇవ్వనూ వచ్చు. కాలం కొందరికి కలిసి వస్తుంటుంది, మరి కొందరిని కసిగా కాలనాగులా కాటేసి విసిరి కొడుతుంటుంది. వారి వారి కర్మ వశం కొద్దీ ఫలితాలు జరుగు తుంటాయి, దీనికి ఎవ్వరూ బాధ్యులూ కారు కర్మ వశులు మాత్రమే. అందుకే అంటారు పెద్దలు ‘సత్కర్మలతో, సత్సంగంతో, సద్భావనలతో రానున్న కాలానికి సత్ఫలాన్ని దాచుకోమంటారు. ఐతే ఆ మాటలు పట్టించుకుని పాటించే వారెందరు నేడు ? ‘ కాలమొక్కరీతి గడువదెపుడు ‘- అన్నట్లుగా వర్షాకాలం వచ్చింది. వర్షాలు బాగా కురిస్తేనే కదా!పంటలు, వంటలు. గాదెలు నిండి ఆకలి బాధలూ తీరేదీ! వర్షాలు బాగా కురవసాగాయి. అవి ఎక్కువై వరదలు వచ్చాయి. వీధులు నిండిపోయాయి, జనాలబాధలుఎక్కువయ్యాయి. రాత్రిం బవళ్ళూ వానలే. పేదలు వర్షం వల్ల వచ్చిన చలికి తమ చిన్ని గుడిసెల్లో వణుకుతుంటే, ధనవంతులు తమ భవనాల్లో హాయిగా రగ్గులు, రజాయిలు కప్పుకుని, హీటర్లు వేసుకుని గాఢనిద్రలో ఉన్నారు. పవర్ కట్టైంది. హీటర్లు ఆగిపోయాయి. అంతా చీకటి. లైట్లు లేవు. అలాగే కరెంటు కోసం ఎదురు చూస్తూ వెచ్చగా పడుకునే ఉన్నారు, కొందరు గాఢ నిద్రలో, మరికొందరు మేలుకుని. . ఆ ఘోర కరాళ రాత్రిలో ఉన్నట్లుండి ఆనగరం చుట్టూ ఉన్న 3 చెఱువుల గట్లు తెగి పోయాయి. వరదలు, నీటి ప్రవాహాలు.. ఏం జరుగు తున్న దో తెలీకుండా, తెలుసుకునే లోగానే జలప్రవాహం పెరిగి పోయింది. వీధులన్నీ నీటిమయం. ఆ జల ప్రవాహానికి ఆ వేగానికి పెద్ద ప్రళయం వస్తు న్నట్లు భయంకర మైన శబ్దం, ఆ శబ్దానికి పెద్ద భవంతులలోని వారంతా ఆ కటిక చీకట్లో ఏం జరుగు తున్నదో తెల్సుకునేలోగానే ఇంటి తలుపు లు ఫెళఫెళ మంటూ విరిగి పోయి భవంతులన్నీ నీటితో నిండిపోయి, ఇళ్ళలోని ఖరీదైన వస్తువులన్నీ నీటిలో తేలసాగాయి. రెండో అంతస్తువరకూ నీరు వచ్చి చేరింది. జల ప్రవాహ వేగానికి ఆశబ్దానికి అందరి గుండెలూ గడగడలాడసాగాయి, అంతా ప్రాణ భయంతో ఒణికి పోసాగారు. ఉమేశ్వర్రావ్ చుట్టు పక్కల అన్నీ పెద్ద భవంతులే, అందరి కంటే పెద్ద దైనది మూడంతస్తుల భవనం ఉమేశ్వర్రావ్ ది. ఎంత పెద్దదైతేనేం నీరు రెండో అంతస్థు వరకూ వచ్చేసింది. పడగ్గదులన్నీ నీటితో నిండిపోయి, మంచాలూ పరుపులూ తడిసిపోయాయి. ఇంటిలో వారంతా అసహాయంగా వణికి పోసాగారు. మూడో అంతస్తుకు భార్యా, ముదుసలి తల్లీ తండ్రీలతో, కొడుకు రాఘవ్ సాయంతో వెళ్ళాడు. చలి కంటే ప్రాణభయంతో వణుకుతూ, కనపడని దేవుని మనస్సులో ప్రార్ధిస్తూ సాయంకోసం పెద్దగా అరవసాగారు అంతా ‘ హెల్ప్ హెల్ప్ ‘ అంటూ ఎక్కడ చూసినా కటిక చీకటి, అరుపులు. చేతులు పట్టుకుని ఆ ధనికుడైన ఉమేశ్వర్రావు కుటుంబం సాయంకోసం పెద్దగా అరుస్తూ ఆ రాత్రంతా ఓపెన్ టెర్రేస్ లో గడిపారు. తెలతెలవారుతుండగా చుట్టూచూస్తే అంతా జలమయం. సముద్రం పొంగి వచ్చినట్లూ, తాము సముద్రం మధ్యలో ఉన్నట్లూ వారికి అనిపించింది. అది చూసి ఇంకా భయం ఎక్కువైంది ఉమేశ్వర్రావ్ కు ముఖ్యంగా. తన ‘ధాన్యం దాచిన గోడవున్ ఏమై ఉంటుంది, తన నల్లధనం దాచిన నేల మాళిగ ఏమై ఉంటుందీ ? ‘ అనే ఆవేదన, ప్రాణ భయంకంటే అధికమైంది. క్రింద కెళ్ళి చూడాలనే ఆత్రంతో మెట్లు వెతుక్కుంటూ దిగ బోయాడు. నీటిలో పడి ప్రవాహ వేగానికి కొట్టుకు పోసాగాడు. పైనుంచీ అంతా అరుస్తుండగా, ఇంతలో ఏం చిత్రం జరిగిందో కానీ ఎవరో ఒక వ్యక్తి వచ్చి అతడి నడుం పట్టుకుని లాక్కెళ్ళి ఒక బోటులో వేశాడు. ఆతర్వాత ఒక్కొరినీ పట్టుకెళ్ళి బోట్లోకి చేరవేసారు. నరసింహ స్వామి ఆలయం ఉన్న గుట్ట మీదికి అందరినీ చేర్చారు. ఆ అన్ని గుడిసెల్లో నిండా మనుషులే అంతా నిరాశ్రయులే. వాసయ్య రాఘవ్ ని చూసి తన ఇంట్లోకి వారినందరినీ సాదరంగా ఆహ్వానించాడు. విధీ దిక్కూలేక లోపలి కెళ్ళి వారిచ్చిన పొడి బట్టలు కట్టుకుని, వారు అందించిన చాయ్ త్రాగారు అంతా. ఉమేశ్వర్రావ్ అయోమయంగా వారిని చూస్తూ చలికి గజగజా వణక సాగాడు. అది చూసి కొద్ది క్షణాల్లోనే వాసయ్య వారి ముందు భగభగ మండుతున్న నిప్పుల కుంపటి ఉంచాడు. ఆ వేడికి చలి కాచు కుంటూండగా రాఘవ కుటుంబానికంతా పొగలు గక్కుతున్న వేడి వేడి ఇడ్లీలుంచిన పేపర్ ప్లేట్లు అందించాడు వాసయ్య. రాఘవ వాసయ్యను కౌగలించుకుని ” వాసూ! వదరలో కొట్టుకు పోతున్న మా నాన్నప్రాణమే కాక మా అందరినీ కాపాడార్రా! మీ కుటుంబం ఋణం మేము ఎప్పటికీ తీర్చుకోలేమురా! చలికి వణికే వారికి పొడిబట్టా, ఆకలికి అల్లాడేవారికి ఇంత తిండి పెట్టి కాపాడిన మీరంతా దేవుళ్ళురా! మేము ఉత్త స్వార్ధ పరులం రా! మాకు మూడంతుస్తుల భవనం ఉంది కానీ ఇప్పుడు ఆ అంతస్తులన్నీ నీళ్ళోలోనే ఉన్నాయిరా! మా ఖరీదైన డైనింగ్ టేబుల్, పాలరాతి నేల అన్నీ నీళ్ళలోనే ఉన్నాయిరా! మాకు కట్టుకోను ఇప్పుడు బట్టలు కూడా లేవు. మీ మూడంతస్తులు మాత్రం పది లంగా చెక్కు చెదరకుండా అలాగే ఉన్నాయిరా! ఇంకా ఇంకా ఎత్తుగా ఎదిగాయిరా!ఏం నాన్నా ! ఎవరి అంతస్తులు ఎత్తైనవి? వారివా? మనవా?” అంటున్న కొడుకును చూస్తూ తలదించుకున్నాడు ఉమ్మేశ్వర్రావు కళ్ళనిండా నీరు కారుతుండగా.
రచన— ఆదూరి. హైమావతి.
విశ్లేషణ: డా.మంథా భానుమతి
మూడంతస్ఠుల మేడలో ఉండే ఉమ్మేశ్వర్రావు కొడుకు రాఘవ, గుడిసెలో ఉండే వాసయ్యతో స్నేహం సహజంగానే తండ్రికి నచ్చదు. వరద ముంచుకొచ్చి, మునిగిపోతుంటే ఉమ్మేశ్వర్రావుని కాపాడి, వారి కుటుంబానికంతకీ ఆశ్రయమిచ్చిన వాసయ్యని, అతని తల్లిదండ్రులనీ అర్ధం చేసుకుని, స్నేహాని ఉండవలసింది డబ్బు కాదనీ, హృదయం అనీ తెలుసుకున్న ఉమ్మేశ్వర్రావు చివర్లో క్షమార్పణ అడగడం సబ్బుగా ఉంది.
ఆదూరు హైమవతిగారు పేరు పొందిన రచయిత్రి. స్పష్టమైన వివరణ ఆవిడ శైలిలో కనిపిస్తుంటుంది పాఠకులకి. పిల్లల కథలు రాయడంలో ఆరి తేరారేమో.. సరళంగా చెప్తారు ఏ కథనైనా.
రచన: మాలతి దేచిరాజు
మనిషి స్వార్ధ పరుడు., ,  కానీ నాకెందుకోఅలా అనిపించదు. ఎవడి బ్రతుకు వాడు బ్రతకడానికి ప్రయత్నిస్తాడు ఇందులో స్వార్ధమేముంది.,  !మనకు అవసరానికి ఉపయోగపడనంత మాత్రాన స్వార్ధపరుడేనా.,  ? కానీ.,  మన దగ్గర సహాయం పొంది మనకు అవసరమున్నప్పుడు సహాయపడకపోతె అది స్వార్ధమే కదా.,  ! కేవలం తమ అవసరాలకి అక్కున చేరే వాళ్ళని స్వార్ధపరులే అనాలి మరి.,   అని అనుకుంటూ అచేతనమైన చూపుతో ఆకాశం వైపు చూస్తున్న “రవి” కళ్ళకి అప్పుడే ఒక చెట్టు కొమ్మపై వాలిన కాకి కనిపించింది.  రవి ఆ కాకి వైపు తదేకంగా చూస్తున్నాడు.,
ఆకాశంలో నీలిమబ్బులు నెమ్మదిగా నల్లరంగు బట్టల్ని ధరిస్తున్నట్టుంది.  సూర్యుడు సైతం పడమటింటి ముఖం పట్టాడు.  పారాహుషార్ అని ఎవరో నింగి నుంచి భీకరంగా అరిచినట్టు   ఒక మెరుపు మెరిసింది.  నల్లమబ్బు తెర తెరిచి వాన జాణ నాట్యం ప్రారంభించింది.,   తొలి అడుగు రవి మణికట్టుపై పడింది చినుకు లాగ., , ,
 అరే.,  రవి బేటా రేపట్నుంచి ఇంకో రెండు క్యాన్లు అదనంగా కావాలి అన్నాడు సేట్ వాటర్ క్యాన్ లోపల పెడుతున్న రవితో.,   అలాగే సేట్ తప్పకుండా అంటూ భుజం మీద పడ్డ నీటి మరకల్ని తుడుచుకుంటూ సేట్ దగ్గరికొచ్చాడు రవి.,
ఇదిగో ఈ నెల మొత్తం పేమెంట్.,
థ్యాంక్స్ సేట్ అని సేట్ ఇచ్చిన డబ్బుల్ని తీసుకుని అక్కడనుంచి కదిలాడు.,  !
అపార్ట్మెంట్ లో అన్ని ప్లాట్స్ కీ వాటర్ క్యాన్స్ డెలివరీ చేసి కలెక్షన్ తీసుకుని ఆఫీసులో ఇచ్చి ఇంటికొచ్చేసరికి  రాత్రి 7:00 అయ్యింది.,  రూమ్ లోకి అడుగు పెడుతూనే ఫోన్ తీసి డైల్ చేశాడు రవి.
” ఏరా.,  ఎక్కడా.,  అవునా.,  నాకు చెప్పనేలేదు మరి.,  ! అంతేలేరా మీ బెస్ట్ ఫ్రెండ్స్ కి అయితే అన్నీ షేర్ చేస్తారు మాకెందుకు చెప్తారులే, వద్దులే ఇప్పుడు ఎందుకింకా.,  హా.,  ఓకే ఓకే.,  సరే సండే కలుద్దాం మరి.,   బై రా.,  “అని ఫోన్ కట్ చేసాడు.
రైస్ కుక్కర్ లో రైస్ పెడుతుండగా ఫోన్ మోగింది.  రవి రైస్ కుక్కర్ స్విచ్ ఆన్ చేసి కాల్ లిఫ్ట్ చేసాడు.  “హాయ్ రా !బావా ఏంటి చాలా రోజులకి గుర్తొచ్చినట్టున్నా.,  అవునా!హే సూపర్ రా ఓకే రేపు ట్రైన్ దిగగానే కాల్ చెయ్. వచ్చి పిక్ చేస్కుంటా.,  ”
                  *********************
   “ఇంకా ఎంత దూరంరా.,  అన్నాడు శివ తన ట్రావెలింగ్ బాగ్ ని భుజం పై ఎగేస్కుంటూ.,
“పక్కనే రా.,  అదిగో ఆ డెడ్ ఎండ్ నుంచి లెఫ్ట్ తీసుకుంటే మూడో ఇల్లే మన రూమ్ “అంటూ శివ కన్నా ఒక అడుగు ముందుకేస్తూ చెప్పాడు రవి.
ఇద్దరూ రూమ్ దగ్గరికొచ్చారు.  రవి తాళం తీస్తూ “ఇదివరకు బోరబండలో ఉండేవాడ్ని బావా! కానీ  మా ఆఫీసు నుంచి రూమ్ కి రావాలంటే ఒక్కోసారి బస్ దొరకడం కష్టం , ఒకవేళ దొరికినా సీటు దొరకడం కష్టం ,ఒకవేళ అదికూడా దొరికినా రూమ్ కి వెళ్ళే వరకు కూర్చోడం కష్టం.,   ఇన్ని కష్టాలు పడలేక ఆఫీసుకి దగ్గరగా ఉంటుందని ఇటు షిఫ్ట్ అయ్యా.,
“ఓహ్.,  అన్నాడు శివ రవి చెప్పిందంతా విని తాపిగా.  “వాటర్ క్యాన్స్ డెలివరి అని ఏదో  చెప్పావు కదా?మరి ఆఫీస్ ఏంట్రా అనడిగాడు శివ క్వస్చిన్ మార్క్ ఫేస్ పెట్టి.
డెలివరి యే రా.,  కాని కొంతమంది డైలీ పేమెంట్స్ చేస్తుంటారు.,  కలెక్షన్.,  అది హ్యాండ్ ఓవర్ చేయాలి కదా.,  !అదీ కాక మిగిలిన క్యాన్స్ హ్యాండ్ ఓవర్ చేయాలి ఎమ్టీ క్యాన్స్ గోడౌన్ కి పంపాలి.,  అబ్బో., ,  మన జాబ్లో ఉండే పత్త్యాపారమే వేరులే గాని !ఇంతకీ ఏం తింటావ్ “అనడిగాడు రవి!
పరుపు మీద నడుం వాల్చి సెల్ ఫోన్లో మెసేజ్ చూసుకుంటూ తను చెప్పిందానికి ఊ కొడుతున్న శివతో.,   “ఏదోకటి తీస్కురా అన్నాడు శివ.
“హా సరే ఈ లోపు నువ్వు ఫ్రెష్ అవ్వు పేస్టు కావాలంటే ఆ బాగ్ పై జిప్ లో ఉంటుంది తీస్కో” అని బయటకి వెళ్ళిపోయాడు రవి !
 “బావా !రూమ్ లో బోర్ కొడుతుంది రా అన్నాడు శివ రవికి కాల్ చేసి.
“ఇంటర్ వ్యూ ఏదో ఉందన్నావ్ కదరా!అయిపొయింది రా.,  అది జస్ట్ రిటన్ టెస్ట్ అంతే., ,  అవునా., ,  సరే మళ్ళి చేస్తా అని కాల్ కట్ చేసాడు రవి.,
శివ రూమ్ లో వెల్లకిలా పడుకుని ఉన్నాడు ఇంతలో ఎవరో డోర్ కొడుతున్నారు.  శివ లేచి వెళ్లి చూసేసరికి ఎదురుగా రవి ఉన్నాడు.
“ఏంట్రా అప్పుడే వచ్చేసావ్ అని ఆశ్చర్యంగా అడిగాడు శివ నవ్వుతూ లోపలికొస్తున్న రవిని.,  “బోర్ కొడుతుందన్నావ్ కదరా !స్టమక్ పెయిన్ అని చెప్పి వచ్చేసా.,  సరే పద.  అలా సినిమాకెళ్ళి అట్నుంచి అటే బావర్చికి వెళ్లి బిర్యానీ తినోద్దాం.,  “అని బయటకు నడుస్తూ అన్నాడు రవి.,  !
శివ వచ్చి అప్పటికే నెలపైన అయ్యింది ఇంటర్ వ్యూస్ కి వెళ్తున్నాడు గాని జాబ్ మాత్రం రావట్లేదు.  ఈ నెల రోజులు శివ ఖర్చు మొత్తం రవియే భరించాడు. కానీ నెలకు పది వేలు సంపాదన అందులోనే రెంటు ,కరెంటు భోజానం వగైరా వగైరా ఖర్చులన్నీ చూసుకోవాలి.,  ఇంటికి నెల నెలా కనీసం రెండు మూడు వేలైనా పంపాలి. రవికి కూడా కాస్త కష్టం అనిపించింది., ,  కానీ రవి అవేవి పట్టించుకోలేదు.,  స్నేహితులకి కాకపోతే ఇంకెవరికి చేస్తాం అనుకున్నాడు.,
“బావా వీడు శేఖర్. నాతో పాటే బి. టెక్ చదివాడు.,  ఈడు రవి నా చిన్నప్పటి ఫ్రెండ్ అని ఒకరికొకరిని పరిచయం చేసాడు శివ. ! శేఖర్, రవి ఇద్దరూ షేక్ హ్యాండ్ ఇచ్చుకున్నారు.,  “బావా ! స్మాల్ హెల్ప్ రా వీడు కూడా జాబ్ ట్రైల్స్ లో ఉన్నాడు. మొన్నటి దాకా హాస్టల్ లో ఉన్నాడు. కానీ బర్డెన్ ఎక్కువవుతుంది అని ఎక్కడైనా రూమ్ షేరింగ్ దొరుకుద్దేమో అని చూస్తున్నాడు.,  నువ్వు ఓకే అంటే మనతో పాటు ఉంటాడు.,  ప్రోబ్లం ఏం లేదు షేరింగ్ యే లే.,  ఏమంటావ్?” అనగానే.,
“దాందేముంది బావా ఉండమను లగేజ్ తెచ్చుకున్నావా అనడిగాడు పేలవంగా చూస్తున్న శేఖర్ ని రవి.,  ఏదో ఏమరుపాటులో ఉన్న శేఖర్ “లేదు బ్రో ఇవినింగ్ తెచ్చుకుంటా.,  థాంక్స్ బ్రో అన్నాడు మహదానందంగా !
                                        ****************************
“మామా.,  రావాలి త్వరగా.,”  అంటూ బాత్ రూమ్ లో ఉన్న శేఖర్ ని పిలిచాడు రవి.,
 ఆ వస్తున్నా మామా అంటూ రూమ్ లోకి వచ్చి కూర్చున్నాడు శేఖర్ అప్పటికే రవి పక్కన స్థిరంగా కూర్చున్నా శివ పక్కన.,
!”రెంట్ ౩౦౦౦/- రా డివైడెడ్ బై 3 సో పర్ హెడ్ 1000 /- ఇంకా కర్రిస్ కి 1880 అయ్యింది డివైడెడ్ బై 3 చేస్తే.,   మ్.,  మ్.,  మ్., ,   అని నోటి లెక్క వేస్తున్నాడు రవి.,
925 /-రా రౌండ్ ఫిగర్ నేను చుస్కుంటాలే చెరో 925 /- ఇవ్వండి చాలు “అనగానే  ” బావా లాస్ట్ వీక్ నేను ఊరెళ్ళా కదా రా !అని అన్నాడు శివ!
వెంటనే రవి ఒక్క క్షణం ఏదో ఆలోచనలో పడ్డాడు వెంటనే తేరుకుని.,  “ఆ!   సరే ఉండు అని మళ్ళీ లెక్క వేసి “నువ్వు 750 /- ఇవ్వరా అనగానే శివ తలూపాడు.,     రిమైనింగ్ 125 /- మనిద్దరం షేర్ చేస్కోవాలి రా అన్నాడు రవి శేఖర్ తో.,  !”ఓకే మామా బట్ ఈ మంత్ 500 /-ఇస్తా రా నెక్స్ట్ మంత్ మిగితా అమౌంట్ ఇస్తా.,  నాన్న ఈ మంత్ తక్కువ వేసారు అకౌంట్ లో కుంచెం టైట్ అంట.,  “అని అనగానే రవి పెదవి ముడిచి ఓకే ఓకే లైట్ లే తర్వాత చూస్కుందాం అని ఊరుకున్నాడు.,  !
                                          ****************************
అలా మరో రెండు నెలలు గడిచాయి.,  ఈ మధ్యలో శేఖర్ కుడా తన స్నేహితుడ్ని తీసుకువచ్చి రూమ్ లో షేరింగ్ కి పెట్టాడు.,  రవి పొద్దున్న వెళ్తే సాయంత్రానికి వస్తాడు.,  వీళ్ళు ముగ్గురు ఇంటర్ వ్యూస్ కి వెళ్ళడం లేకపోతే రూమ్ లో ఉండడం.,  మధ్యాహ్నం ఎవడికి ముందు ఆకలేస్తే వాడు రైస్ పెడతాడు.,  రాత్రి డ్యూటీ రవికి తప్పదు.,  అత్యవసరాలకి తప్ప మరే వాటికి ఎవ్వరూ పైసా తియ్యరు. రవి తెచ్చే వాటినే వాడుతారు.,  కాలం వేగంగా కదిలింది కొన్ని జీవితాల్లో వెలుగును సైతం నింపింది., , ,  !
“మామా జాబ్ కన్ఫర్మ్ అయ్యింది రా.,  కాని హైటెక్ సిటి లో.,  అంటూ సజావుగా చెప్పాడు శేఖర్ బట్టలు జాడిస్తున్న రవితో.,
“హైటెక్ సిటి యే కదా ! మైత్రివనం దగ్గర 10 హెచ్ బస్ ఎక్కితే 45 మినిట్స్ లో వెళ్ళిపోతావ్.,  ఇంతకీ టైమింగ్స్ ఏంటి అనడిగాడు రవి మాములుగా.,  శేఖర్ నీళ్ళు నములుతూ “మామా హైటెక్ సిటి షిఫ్ట్ అవుదామనుకుంటున్నా.,  మా స్కూల్ ఫ్రెండ్స్ అక్కడే ఉంటున్నారు సో వాళ్లతో పాటు షేరింగ్ కి వెళ్దాం అనుకుంటున్నా ఆఫీసుకి కూడా బాగా దగ్గరే.,  సో బాలన్స్ ఏమైనా ఉంటే లెక్కేసి చెప్పు మరి వెళ్ళేముందు క్లియర్ చేస్తా”  అనగానే రవి సగం పెదవి దాటని నవ్వొకటి నవ్వాడు.,
“జాబ్ వస్తే గాని రావద్దన్నారా స్కూల్ ఫ్రెండ్స్’అన్నాడు శ్యాం వెటకారంగా. రవి పక్కకు తిరిగి ఫక్కున నవ్వాడు బట్టలు జాడిస్తూ.,  “ఆపు బే నా ఫ్రెండ్స్ కనీసం అలా అయినా అన్నారు. నీ ఫ్రెండ్స్ లాగా రూమ్ లో ఉండి కూడా సినిమాకి వెళ్లాం అని చెప్పి తప్పించుకునే బాపతి కాదులే గాని ఎల్లుబే చెప్పావ్ గాని అంటూ శ్యాం ని దెప్పాడు.,
నిజానికి శ్యాం అన్నది కూడా కరక్ట్టే.,  జాబ్ వచ్చేవరకు రవి రూమ్ లో ఉన్నాడు శేఖర్.,  ఇప్పుడు జాబ్ రాగానే ఫ్రెండ్స్ దగ్గరకి షిఫ్ట్ అయిపోతున్నాడు.,  అదేదో ముందే వెళ్లి ఉండచ్చుగా.,  అవసరాన్ని బట్టి మనిషి ఉంటాడో మనిషిని బట్టి అవసరాలుంటాయో ఆ దేవుడికే ఎరుక.,
అపార్ట్మెంట్ లో వాటర్ క్యాన్స్ డెలివరి చేస్తున్నాడు రవి.,  ఒక్కొక్క ప్లాట్ కి సప్లై చేసుకుంటూ వస్తున్నాడు. 305 దగ్గరొచ్చి బెల్ కొట్టాడు. డోర్ తీసేసరికి.,  ఎదురుగా బిల్ బుక్ మీద ఏదో రాసుకుంటున్న శివ
కనిపించాడు రవికి.
“హే ఇక్కడున్నావెంట్రా? సింగపూర్ టౌన్ షిప్ దగ్గర ఆఫీస్ అన్నావ్.,  అనడిగాడు రవి !మొన్నటి వరకు అక్కడే ఉన్నా బావా రీసెంట్ గా షిఫ్ట్ అయ్యా ఇక్కడికి.,  సండే నేనే కాల్ చేద్దాం అనుకుంటున్నా నీకు.,  ” అంటుండగా…
“సార్ మీ కరంట్ బిల్ మొత్తం టూ మంత్స్ ది కలిపి వచ్చింది” అన్నాడు వాచ్మెన్ హడావిడిగా వచ్చి.,  శివ మొహం వివర్ణమైంది.,  “వాటర్ క్యాన్ కావాలా అన్నాడు మామూలుగా.,  కావాలని తల ఉపాడు శివ., ,  అతని గొంతులో ఒక నిజం గుటక వేసింది.,
ఎందుకిలా ఉన్నారు అసలు మనుషులు. రీసెంట్ గా మొన్ననే వచ్చా అన్నాడు తీరా చూస్తే రెండు నెలల కరెంట్ బిల్ అసలు అబద్ధం చెప్పాల్సిన పనేముంది అని తనలో తను అనుకుంటూ వెళ్తున్నాడు రవి.
                                         ********************
క్రమేపి శేఖర్ శ్యాం కూడా వేరే రూమ్స్ కి షిఫ్ట్ అయిపోయారు. రవి యదావిధంగా ఒక్కడే ఉండిపోయాడు.,  గట్టిగా చెప్పాలంటే ఒక్కడే మిగిలిపోయాడు. “వెళ్ళిన దగ్గరనుంచి ఇప్పటివరకు ఎవ్వదూ ఒక్క ఫోన్ కూడా చేయలేదు. కనీసం ఒక మెసేజ్ కూడా. కేవలం అవసరం కోసం వాడుకున్నారంతే. ఫ్రెండ్ షిప్ తొక్క ఏం లేదు. ఒక్క నా కొడుకు రూపాయి తీసేవాడు కాదు. నాకు దూలేక్కి బిర్యానీలు, బీర్లు తెచ్చి తాగండ్రా, తినండ్రా అంటూ హడావిడి చేయటం తప్ప ఒక్కటంటే ఒక్క రోజు వాళ్ళు తెచ్చిన పాపాన పోలేదు. ఎప్పటికప్పుడు మనోళ్ళే కదా అని అనుకుంటూ పోయాను. ఇంత కూడా విశ్వాసం లేదు. !స్నేహం అంటే ఇంతేనా.,  ! అవసరానికి అక్కున చేరటం అవసరం తీరిపోగానే మొహం తిప్పుకుపోవడం. ఛ.,  జీవితంలో ఎవ్వరిని దగ్గరకి కూడా రానివ్వను. పేరుకే ఫ్రెండ్ షిప్ అదీ ఇదీ ఎవడి స్వార్ధం వాడిది.
   వర్షం నెమ్మదిగా వెలిసిపోతోంది.,  ఆకాశం ఒళ్ళు ఆరబెట్టుకుంటుంది. నేల అప్పుడే స్నానం చేసిన దేహంలా ఉంది. పగటి గట్టుకి,రాత్రి గట్టుకి మధ్య సంధ్య.,   నదిలా ఉంది.  రవి ఆ కాకి వైపు అలా చూస్తున్నాడు. వర్షం పూర్తిగా వెలిసింది వెంటనే ఆ కాకి చెట్టు పై నుంచి ఎగిరి వెళ్ళిపోయింది. ఒక్క సారిగా రవి చకితుడయ్యాడు. అతని భ్రుకుటి ముడి పడింది. “వర్షం పడినంత సేపు కాకి చెట్టు పైనే ఉంది. తగ్గగానే టక్కున ఎగిరెళ్లి పోయింది. బహుశా ఆహరం కోసమేమో.,  !వాన తగ్గినా అక్కడే ఉంటే దాని మనుగడ ఎలాగ మరి.,  !కానీ కాకికి ఆశ్రయం ఇచ్చిన చెట్టు., , కాకి ఎగిరి పోగానే బాధ పడలేదే , విరిగి పడలేదే. మరి నా స్నేహితులు నన్ను వదిలి వెళ్లిపోయారని నేనెందుకు బాధ పడుతున్నాను. ఈ సృష్టిలో అన్నిటికన్నా ప్రధానమైంది మనుగడ.,  ఎవరి గమనం వాళ్ళది ,ఎవరి గమ్యం వాళ్ళది. ఎవరూ ఎవరితో శాశ్వతంగా ఉండిపోరు. ఒకవేళ అలా ఉండాలని కోరుకోవడం ముర్ఖత్వమవుతుంది. “అని రవి తనలో తాను తర్కించుకుంటూ ఉండగా., ,  ఫోన్ మోగింది రవి లిఫ్ట్ చేసాడు., ,  అవతల నుంచి.,  “బావ హైదరాబాదు కి జాబ్ ట్రైల్స్ కి వస్తున్నా.,  రా! నీ రూమ్ లో కొన్నాళ్ళు ఉండచ్చా. షేరింగ్ యే బావ “అంటున్న అవతలి వ్యక్తి మాటల్ని వింటున్న రవి.,  మళ్ళీ ఎందుకో అలా ఆ చెట్టు వైపు చూసాడు. ఆ చెట్టుపై ఒక పావురం వచ్చి వాలింది. దానిని చూడగానే రవి పెదవి విచ్చుకుంది. అచ్చం ఆ పావురమంత తెల్లగా, స్వచ్చంగా ఉంది అతని చిరునవ్వు.,  !
“నిజానికి చెట్టుకి, పిట్టకి ఏ సంబంధం లేదు. కానీ ఏ సంబంధం లేని బంధమే స్నేహ బంధం.
స్నేహం ఎప్పుడూ ఆదరిస్తుందే గాని ప్రతి ఫలం ఆసించదు., ,  !”
విశ్లేషణ: డా.మంథా భానుమతి
మనిషి లోని స్వార్ధం, స్నేహాన్ని అవసరానికి వాడుకోమని, వాడుకున్నాక ఆ సహాయాన్ని మర్చిపోయి ఏరు దాటి తెప్పతగలేసిన విధంగా స్నేహితుల్ని మర్చిపొమ్మని ప్రేరేపిస్తే, స్నేహానికి విలువనిచ్చే వ్యక్తి నిస్వార్ధంగా సహాయపడుతూనే ఉంటాడు.  ఈ రెండుకోణాలనీ స్పృశిస్తూ మాలతీ దేచిరాజుగారు రాసిన ఈ కథ మానవులలోని సహజ లక్షణాలని పాఠకుల కనుల ముందుంచుతుంది.
మాలతిగారి కథలో వర్ణనలు మనసుకు హత్తుకునే పోలికలతో మనో రంజకంగా ఉంటాయి.  ఉదాహరణకి.,
“నల్ల మబ్బు తెర తెరిచి వాన జాణ నాట్యం ప్రారంభించింది.,  తొలి అడుగు రవి మణికట్టుపై పడింది చినుకు లాగ., , ,  ” బాగుంది కదూ?
తను చేసేది చిన్న ఉద్యోగమైనా కూడా మానవత్వంతో వచ్చిన వారిని ఆదరించిన రవిని వాడుకుని, తమకి ఉద్యోగం వచ్చిన వెంటనే కుంటి సాకులతో వదిలేసి, మళ్లీ ఫోన్ కూడా చెయ్యని స్నేహితులని చూసి రవి ఆశ్చర్య పోవడం చాలా సహజంగా ఉంది.  డబ్బు ఖర్చు పెట్టించి, పని చేయించుకుని వెనక్కి తిరిగి చూడకుండా పోయేవారు కనిపిస్తూనే ఉంటారు.  ఆ స్నేహాన్ని నిలుపుకుంటే పోయేదేం లేదు.  అయినా సరే, చిన్న ఉద్యోగి కదా.,   ఏదైనా సాయం కోసం తమ వెంట పడితే.,   స్వార్ధం కృతజ్ఞత అనే పదానికి అర్ధం తెలియనియ్యదు.
ఇంత అనుభవం అయినా కూడా తనని చెట్టుతో, స్నేహితులని పక్షులతో పోల్చి, మళ్లీ ఇంకొక మిత్రునికి సహాయపడడానికి తయారయిన రవి వంటి వారి వల్లనే స్నేహం అనే పదం నిలిచిందని చెప్తారు రచయిత్రి.
మాలతీ దేచిరాజు కవితలల్లడంలో, కథలు రాయడంలో కూడా నిష్ణాతులు.  సామాజిక సేవలో నిమగ్నమై, ఎక్కుగా రచనల మీద దృష్టి నిలపక పోవడంతో ఆవిడ పేరు తక్కువగా వింటాం మనం. 
రచన: మాలాకుమార్
“అదేమిటి అట్లా కూర్చున్నావు?” బాత్ రూం నుంచి వస్తూ, మంచం మధ్యలో గడ్డం కింద చేయి పెట్టుకొని మూడీగా కూర్చున్న సుజాతను అడిగాడు అర్జున్.
అతని ప్రశ్నను పట్టించుకోకుండా “పాపం మీకు మీ నాన్న అన్యాయం చేసారు కదూ ?”విచారంగా అంది సుజాత.
“మా నాన్న నాకేమి అన్యాయం చేసాడు? పొద్దున్నే లేవగానే నీకా అనుమానం ఎందుకు వచ్చింది?”అడిగాడు అర్జున్.
“మీ అన్నయ్యకేమో తెలివిగల, పనిమంతురాలైన అమ్మాయిని ఇచ్చి పెళ్ళిచేసారు.అందరూ ఆమె తెలివితేటలని మెచ్చుకుంటున్నారా లేదా? మీ తమ్ముడికేమో అదృష్ఠవంతురాలిని ఇచ్చి చేసారు. అందరూ ఆమె వచ్చినప్పటి నుంచి మీ తమ్ముడి దశ తిరిగిందని అన్నీ కలిసొస్తున్నాయని అంటున్నారా లేదా? మరి మీకేమిటి నాలాంటి తెలివితక్కువదాన్ని, అయోమయాన్ని ఇచ్చి చేసారు?”
“ఏమి చేస్తాం ఒకొక్కరి తలరాత. ఐనా ఇప్పుడనుకొని ఏమి లాభం.ఎందుకిలా చేసాడో అడుగుదామంటే మా నాన్నా లేడు.”నవ్వుతూ అన్నాడు అర్జున్.
“అంతే కాని, నువ్వూ తెలివిగలదానివే , అదృష్ఠవంతురాలివే అనరన్నమాట. అంతేలెండి , నేనంటే మీకు అలుసైపోయాను.”కోపంగా అంటూ బాత్రూంలోకి వెళ్ళి ధఢాం అని తలుపేసుకుంది సుజాత.
ఏదో జోక్ అనుకుంటే నిద్ర మంచం మీదే ఈ గొడవేమిటి అని బిత్తరపోయాడు అర్జున్.
కాఫీ తెచ్చి ఇచ్చిన సుజాత ముభావంగా ఉండటం చూసి, “ఏమిటి సుజా జస్ట్ జోక్ చేసాను. ఐనా ఇంకా కోపం తగ్గలేదా?”అనునయంగా అడిగాడు అర్జున్.
“మీకు నేనంటే జోక్ గానే ఉంటుంది.ఐనా మీకు నేనంటే ఎప్పుడు విలువ ఉంది గనుక.”ఉక్రోషంగా అంటూ లోపలికి వెళ్ళిపోయింది.
సెల్ రింగవుతుంటే అనాసక్తిగా అందుకుంది సుజాత.
“హాయ్ అమ్మా ఏమి చేస్తున్నావు?” అటునుంచి అడిగింది అఖిల.
“చేసేందుకు నాకేమైనా పనాపాడా .బాల్కనీ లో కూర్చొని ఏదో ఆలోచించుకుంటున్నాను.”అంది సుజాత.
“ఏమాలోచిస్తున్నావు? అడిగింది అఖిల.
“పొద్దున్నే మీ డాడీతో గొడవైంది. పాత గొడవలన్నీ గుర్తొచ్చి మూడ్ అంతా పాడైపోతోంది.అసలు నేనంటే ఎవరికీ అభిమానం, ప్రేమ, విలువ లేవు.”దిగులుగా అంది సుజాత.
“అమ్మా అట్లా ఎందుకనుంటావు?పాజిటివ్ గా ఆలోచించమని నీకెన్ని సార్లు చెప్పాను. గొడవలు కాదు , మంచి సంగతులు గుర్తు తెచ్చుకో.”అంది అఖిల.
“మంచి సంగతులా ఏమున్నాయి?” అంది సుజాత.
“ఏమీ ఎందుకుండవు?నీ చిన్నప్పటి సరదాలు, మేము పుట్టిన్నప్పటివి , నీ పెళ్ళైన కొత్తల్లోవి , ఇలా గుర్తు తెచ్చుకోవాలే కాని ఎన్నైనా ఉంటాయి.”నచ్చచెబుతున్నట్లు అంది అఖిల.
ఏమి జవాబివ్వలేదు సుజాత.
“ఒకే అమ్మా పని ఉంది ఉంటాను” కాల్ కట్ చేసింది అఖిల.
ఒక్కసారి అఖిల చిన్నపాపగా వున్నప్పటి సంగతులు గుర్తొచ్చాయి సుజాతకి.
“మా బంగారు తల్లి ఎక్కడుందీ?”చేతిలొ వెండిగిన్నె పట్టుకొని, అఖిలను వెతుకుతూ పడకగదిలోకి వచ్చింది సుజాత.
మంచం కింద నుంచి “హంతీ దంతీ సాత్ ఆన్ ఏ వాల్” అని పినిపించింది.
మంచం కిందికి తొంగి చూసింది. మంచం కింద, కాలు మీద కాలేసుకొని దర్జాగా పడుకొని రైమ్ పాడుతోంది ఏడాదిన్నర అఖిల.
“అమ్మలూ బయటకు రారా , ఆం తిందువుకాని.”గారంగా పిలిచింది సుజాత.
“ఊమ్హూ హంతీ , దంతీ సాత్ ఆన్ ఏ వాల్.” అంది ముద్దుగా అఖిల.
“బంగారుతల్లీ బయటకు వచ్చి పాడుకోరా.”అని చిన్నగా బయటకు తీసింది.
ఏడాదికే మాటలన్నీ వచ్చేసాయి .దాని వాగుడు చూసి ఎవరూ ఏడాది పిల్ల అని చెబితే నమ్మేవాళ్ళు కాదు. ముద్దు ముద్దుగా వసపోసిన పిట్టలా ఎన్నిమాటలు మాట్లాడేదో బుజ్జిపిట్ట. మురిపెంగా కూతురు గురించి అనుకుంటూ ఉంటే పెదవులమీదికి అలవోకగా చిరునవ్వు వచ్చింది సుజాతకు.
“ఏమిటి మమ్మీ నీలో నువ్వే నవ్వుకుంటున్నావు?”అన్న అఖిల పలకరింపుకు ఈ లోకంలోకి వచ్చింది సుజాత.
“నువ్వెప్పుడొచ్చావు ? నేను చూడలేదు.రా కూర్చో.ఆఫీస్ లేదా?” అడిగింది.
“ఉందమ్మా. ఈ రోజు కొంచం టైం ఉంది అందుకని ఇటొచ్చాను.” కూర్చుంటూ అడిగింది.
“ఏమి లేదు నువ్వేగా చెప్పావు , ఎప్పుడూ పాజిటివ్ గా ఆలోచించు. సరదా సంగతులు , మంచి విషయాలు  గుర్తు తెచ్చుకో అని. అదే ప్రయత్నం చేస్తున్నాను.”అంది సుజాత.
“గుడ్. ” అంది అఖిల.
“నువ్వెప్పుడొచ్చావురా అమ్మలూ?నాకు మీటింగ్ ఉంది వెళ్ళాలి, ఇప్పుడు నీతో మాట్లాడలేను.”అన్నాడు
అర్జున్ బయటకు వస్తూ .
“పర్లేదు డాడీ నేను కాసేపు కూర్చొని ఆఫీస్ కు వెళ్ళిపోతాను.”అంది అఖిల.
“మనం సాయంకాలం పరమేశ్వరావు ఇంట్లో పెళ్ళికి వెళ్ళాలి గుర్తిందిగా!”అని సుజాతకు చెప్పి వెళ్ళిపోయాడు అర్జున్.
కాసేపు కూర్చొని అఖిల కూడా వెళ్ళిపోయింది.
సాయంకాలం పరమేశ్వరరావుగారి ఇంటి నుంచి వస్తూ “పెళ్ళి బాగా జరిగింది కదూ ? మనకు బట్టలు కూడా  పెట్టారు.”అన్నాడు అర్జున్.
“ఊ” అంది ముక్తసరిగా సుజాత.
“ఏమైంది?అలా ఉన్నావు. ఎవరైనా ఏమైనా అన్నారా?”
“నన్నెవరేమంటారు? “విసురుగా అంది సుజాత.
“మరి?”ప్రశ్నార్ధకంగా చూసాడు అర్జున్.
“నేను పెద్దదానిగా కనిపిస్తున్నానా?అందరూ ఆంటీ ఆంటీ అనటమే.ఈ ఆంటీ పిలుపు ఏమిటోగాని పూలవాడి  దగ్గర నుంచి దగ్గరవాళ్ళు కూడా ఆంటీనే!అంత పెద్దగా ఉన్నారు , వగలుబోతూ ఆంటీ అంటుంటే చిరాకొస్తుంది.”చికాగ్గా అంది సుజాత.
“ఓస్ దానికేనా? నేనింకేమిటో అనుకున్నాను.”అన్నాడు అర్జున్.
“పైగా ఎక్కడికెళ్ళినా పార్వతీపరమేశ్వరుల్లా ఉన్నారు అని ఓ టాగ్ తగిలించేస్తారు.జరీ చీరలు పెడతారు.నేనంత పెద్దపేరమ్మలా ఉన్నానా ?”ఉక్రోషం గా అంది సుజాత.
“అబ్బా దానికీ కోపమేనా ? అది మర్యాద.మనకు గౌరవం ఇస్తున్నారు.నీకిష్టం లేకపోతే ఆ చీరలు కట్టుకోకు.” అన్నాడు అర్జున్.
“పెట్టేవాళ్ళంతా మనవాళ్ళు. కట్టుకోకపోతే బాధపడతారు.వెయ్యిరూపాయలకు తక్కువకాని చీరలు పెడుతారు.అలా అని కట్టుకోలేను, వేరే వాళ్ళకు పెట్టలేను. ఇన్ని కొత్త చీరలుండగా నా కిష్టమైనవి కొనుక్కోలేను.” నిస్పృహగా అంది సుజాత.
ఇదీ సమస్యేనా అన్నట్లు విచిత్రంగా చూసాడు అర్జున్.
పొద్దున్నే సుజాత అరుపులతో మెలుకువ వచ్చింది అర్జున్ కు. లేచి బయటకు వచ్చి ఏమైందా అని చూసాడు.సుజాత పనిమనిషి మీద గట్టిగా అరుస్తోంది. లోపలికి వచ్చిన సుజాతతో “ఏమైంది సుజా అలా అరుస్తున్నావు ?”అని అడిగాడు.
“చూడండి రెండు రోజులుగా రాలేదు. ఏమైంది అంటే పిల్లవాడి కి జ్వరం అంటూ ఏవో కథలు చెబుతోంది”అంది.
“నిజంగానే పిల్లవాడి కి జ్వరమేమో” నచ్చ చెప్పబోయాడు అర్జున్.
“మీరూరుకోండి మీకేమీ తెలియదు. ఐనా పని మనిషి సంగతి మీకెందుకు?”తీవ్రంగా అంది సుజాత.
సుజాత వైపు సాలోచనగా చూసి భుజాలెగరేసి అక్కడి నుంచి వెళ్ళిపోయాడు అర్జున్.
ఆఫీసుకెళుతూ అఖిలకు కాల్ చేసాడు అర్జున్.
“ఏమిటి డాడీ?”అడిగింది అఖిల.
“నువ్వు సాయంకాలం ఆఫీసు నుంచి వెళుతూ ఓ అరగంట నాకు స్పేర్ చేయగలవా?”అడిగాడు అర్జున్.
“అలాగే డాడీ , ఇంటికి వస్తాను .”అంది అఖిల.
“వద్దు తాజ్ కు రా. నువ్వు బయిలుదేరే ముందు నాకు కాల్ చేయి.”అన్నాడు అర్జున్.
సాయంకాలం తాజ్ లో కలిసారు అర్జున్, అఖిల.కాఫీకి ఆర్డర్ చేసి ఏదో ఆలోచిస్తూ ఉన్న అర్జున్ చేతి మీద  చిన్నగా తట్టుతూ “డాడ్ , ఏనీ ప్రాబ్లం?” అని అడిగింది అఖిల.
“ఏమీ లేదమ్మా మీ అమ్మ గురించే.ఈమధ్య విచిత్రంగా మారిపోయింది.కోపం ఎక్కువైంది. ఐనదానికీ కానిదానికీ కోపం తెచ్చుకుంటోంది. గట్టిగా అంటే ఏడుస్తోంది.అర్ధం పర్ధం లేకుండా మాట్లాడుతోంది.ఏమి అయ్యిందో అర్ధం  కావటం లేదు .”అన్నాడు అర్జున్.
“ఏమి లేదు డాడీ, నేనుకోవటము దీనిని ఒకరకముగా ‘మిడిల్ ఏజ్ క్రైసిస్ ‘ అనవచ్చు.ఈ వయసులో చాలా మందికి వస్తుంది.దానికి దానికి చాలా కారణాలు ఉంటాయి. అమ్మ విషయములో అకస్మాత్తుగా అమ్మావాళ్ళ నాన్న, తాతయ్య చనిపోవటము, తమ్ముడు వినీల్ అమెరికా వెళ్ళటము, నువ్వు , నేను బిజీ ఐపోయి తనతో  గడపకపోవటంతో వంటరిగా ఐపోయిన ఆలోచన వచ్చి డిప్రెషన్ వచ్చినట్లుంది అనిపిస్తోంది. దానితో కొన్ని  భయాలు కూడా ఎక్కువయ్యాయి. మనం ఓర్పుతో తనను మామూలుగా చేయాలి.”అంది అఖిల.
“ఎవరైనా సైక్రియాటిస్ట్ కు చూపిద్దామా?”అడిగాడు అర్జున్.
“అవసరం లేదనుకుంటాను. అంత సీరియస్ గా ఏమీలేదు. నేను చూసుకుంటాను, మీరు కంగారు పడకండి.కాకపోతే మీరు నా ప్రయత్నంలో సహకరించండి.”అంది అఖిల.
“సరే మరి .”అని వేయిటర్ కు బిల్ పే చేసి లేచాడు అర్జున్.
•	* * * * * *
“హాయ్ అమ్మా “అంటూ వచ్చింది అఖిల.
“ఏమిటీ పొద్దున్నే వచ్చావు .ఆఫీస్ లేదా?” అని అడిగింది సుజాత.
“ఉంది కాని పొద్దున పనిలేదు .అందుకని నిన్ను చూసిపోదామని వచ్చాను.ఏమి చేస్తున్నావు? బిజీనా?”అడిగింది అఖిల.
“ఆ నేనేమి బిజీ..డాడీ కూడా ఆఫీస్ కెళ్ళిపోయారు .ఇక నాకేమి పని ఉంది?” అంది సుజాత.
“ఐతే బయటకు వెళదాం రా.”పిలిచింది అఖిల.
“అబ్బ నేను రాను నాకు ఓపిక లేదు.” నిరాసక్తిగా అంది సుజాత.
“ఓపిక లేదు అనకు, లే చీర మార్చుకో.”అని  అలమారాలో నుంచి చీర తీసి సుజాత చేతిలో పెట్టింది అఖిల.
ఇక తప్పదా అని గొణుక్కుంటూ తయారైంది సుజాత.
బజారులో ఓ బిల్డింగ్ దగ్గర కార్ ఆపించి దిగింది అఖిల.తలెత్తి ఆ బిల్డింగ్ పేరు “న్యూ  కంప్యూటర్  ఇన్స్టిట్యూషన్”  అని వ్రాసి ఉన్నది చదివి “ఇదేమిటి ఇక్కడకు తీసుకొచ్చావు?”అడిగింది సుజాత.
“నిన్ను చేర్పిద్దామని”నవ్వుతూ అంది అఖిల.
“ఇదేమిటి? నేను చేరను .”అంటూ కారెక్కబోతున్న సుజాతను చేయిపట్టి ఆపి, పక్కన ఉన్న కాఫీ షాప్ లోకి  తీసుకెళ్ళింది అఖిల.రెండు కప్పులు కాఫీ తీసుకొని ఓ టేబుల్ దగ్గర కూర్చొని సుజాతను కూడా కూర్చోబెట్టింది.
“ఊ ఇక చెప్పు. కొత్త కొత్తవి నేర్చుకోవటం నీకు ఆసక్తి కదా మరి కంప్యూటర్ ఎందుకు నేర్చుకోవు?”అడిగింది అఖిల.
“అది ఒకప్పుడు.ఇప్పుడు నాకు దేనిమీదా ఆసక్తి లేదు.”అంది సుజాత.
“ఎందుకు లేదు?”అడిగింది అఖిల.
“ఎందుకు లేదు అంటే ఏమి చెబుతాను ?లేదు అంతే.”ఒక్కసారిగా బరెస్ట్ అయ్యింది సుజాత.”ఈ మధ్య నాకు  దేని మీదా ఆసక్తి లేదు. ఏపనీ చేయాలనిపించటం లేదు.చాలా చికాగ్గా ఉంటోంది.సడన్ గా భయమేస్తుంది. రాత్రిళ్ళు నిద్రపట్టదు. నిద్రపట్టినా పిచ్చి పిచ్చి కలలు. డాడీ నన్నొదిలేసి వెళ్ళిపోతున్నారనిపించి లేచి కూర్చొని డాడీ చేయి పట్టుకుంటాను. ఒక్కసారిగా అందరూ  నన్ను  వదిలేసి  వెళ్ళిపోతున్నారన్న  భావన వస్తుంది. గతంలో జరిగిన కొన్ని ఇబ్బందులు గుర్తొచ్చి చాలా బాధ అనిపిస్తుంది. ఏడుపొస్తుంది.  ఇలా ఎన్నని చెప్పను ? పిచ్చెక్కుతుందేమో అనిపిస్తోంది.ఇలాగే కొన్ని రోజులు ఉంటే నన్ను పిచ్చాసుపత్రిలో చేర్పిస్తారేమో అని భయం గా ఉంది.” దిగులుగా అంది సుజాత.
“పిచ్చిలేదు ఏమీ లేదు ఇదంతా నీ మనసు చేస్తున్నగారడి. దాని గారడీకి లోబడకు.దానితో యుద్దం చేసి గెలువు.నీకే కాదు  కొన్నిసార్లు  అందరికీ  ఏదో  ఒక స్టేజ్ లో  ఇలా శూన్యంగా,  గాలి తీసిన  బెలూన్ లా  అనిపిస్తుంది.నీ మనసును ఏదైనా వ్యాపకం మీదికి మళ్ళించుకో. బుర్రను  ఖాళీగా  ఉండనీయకు.  హాయిగా  కంప్యూటర్ నేర్చుకో.”అంది అఖిల.
“కంప్యూటర్ నేర్చుకొని నేనేమి చేయను? ఉద్యోగం చేసే ఓపిక లేదు.  కుట్లూ అల్లికలూ  మొదలైన వాటి మీద  ఇంటెరెస్ట్ తగ్గింది.అసలు పుస్తకాలే చదవాలనిపించటం లేదు .ఎట్లా చదివేదానిని.”అంది సుజాత.
తన లాప్ టాప్  ఓపెన్ చేసి ,  సుజాత పక్కకు  వచ్చి కూర్చొని  “కంప్యూటర్ నేర్చుకొని  ఉద్యోగమే  చేయనవసరం లేదు. వినీల్ కు నువ్వు ఉత్తరం వ్రాసావనుకో అది వాడికి చేరి , వాడు జవాబిచ్చేసరికి నెల పడుతుంది. అదే మెయిల్ ఇచ్చావనుకో నిమిషంలో చేరుతుంది.అంతెందుకు ఇదిగో చూడు , వినీల్ పేరు పక్కన  ఆకుపచ్చ చుక్క కనిపిస్తోందా ?అంటే వాడు ఆన్ లైన్ ఉన్నాడన్న మాట . నువ్వు వాడితో  ఇప్పుడు ఆన్ లైన్  మాట్లాడవచ్చు. ఇక్కడ ఉన్నప్పుడులాగే వాడు నీ పక్కనే కూర్చొని పని చేసుకుంటున్నాడనుకో! దీనిని మెయిల్, చాట్ అంటారు. ఇంకా నీకు ఏదైనా వంటకం గురించి కావాలి , లేదా నీ ఏదైనా మందు గురించి తెలుసుకోవాలనుకున్నావు ఇక్కడ టైప్ చేయి నీకు కావలసిన సమాచారం క్షణాలల్లో వస్తుంది. ఇక్కడ  తెలుగులో వ్రాయవచ్చు. ఇవి బ్లాగ్ లు. నువ్వూ ఓ బ్లాగ్ ఓపెన్ చేసుకొని నీకు కావలసింది వ్రాసుకోవచ్చు. మాకు చిన్నప్పుడు చెప్పిన కథలు , నీ కవితలు అన్నీ ఇక్కడ తెలుగులో వ్రాసుకోవచ్చు. ఏ పత్రికలవాళ్ళో  పబ్లిష్  చేయనవసరంలేదు. నువ్వే చేసుకోవచ్చు. పదిమందీ  చదువుతారు.  వాళ్ళ  అభిప్రాయాలు  చెపుతారు. చూడు ఇవన్నీ తెలుగు బ్లాగ్ లు. ఇందులో నీ అభిరుచులకు తగ్గవాళ్ళు నీకు స్నేహితులు కావచ్చు.హాయిగా ఇంట్లో నుంచే వాళ్ళ తో నీ అభిప్రాయాలు పంచుకోవచ్చు.ఇది యూట్యూబ్. ఇక్కడ నీకు కావలసిన పాత సినిమాలు చూడవచ్చు.పాటలు వింటూ చూడవచ్చు..అన్నమాచార్య కీర్తనలు, అమ్మవారి గీతాలు అన్నీ ఉంటాయి.ఇక్కడ నవలలు ఉంటాయి .పత్రికలు ఉంటాయి. న్యూస్ పేపర్ లు ఉంటాయి. ఏవైనా చదువుకోవచ్చు.అంతెందుకు ప్రపంచం అంతా ఈ చిన్నిపెట్టలో ఉంది.చక్కగా సమయం గడిచిపోతుంది.” ఒకొక్కటీ  చూపిస్తూ  వివరించింది అఖిల.
“సరే చూద్దాం.ఇదీ ప్రయత్నిస్తాను”అని అంగీకారం తెలిపింది సుజాత.అఖిలతో పాటు సుజాత ఆ బిల్డింగ్ లోకి  నడిచింది.అక్కడ ఆఫీస్ అని వ్రాసి ఉన్న గదిలోకి నడిచింది అఖిల. అక్కడ  ప్రిన్సిపాల్  అని వ్రాసి ఉన్న చోట  కూర్చొని ఉన్న ఆయనతో, “నమస్కారమండి . నా పేరు అఖిల. ఇందాక మీకు కాల్ చేసాను.”అంది అఖిల.
“అవును కూర్చోండి.మీ అమ్మగారిని తీసుకొస్తానన్నారు , ఈవిడేనా ? “అని అడిగారు ఆయన.
“అవునండి.అమ్మ కంప్యూటర్ నేర్చుకుంటుంది.బేసిక్ నేర్పిస్తే చాలు.”అంది అఖిల.
“చాలా సంతోషమమ్మా. ఈ వయసులో ఆసక్తిగా నేర్చుకుందామని వచ్చారు.”అని పక్కన నిలబడ్డ అబ్బాయిని చూపిస్తూ “ఇతని పేరు సురేంద్ర. మీకు మిగితా  విధ్యార్ధులతో  కాకుండా విడిగా నేర్పిస్తాడు. “అని  పరిచయం  చేసాడు.
“రండి మేడం.”అని ముందుకు దారి తీసాడు సురేంద్ర.
“నువ్వెళ్ళమ్మా నేను ఫామ్ నింపి ఫీజ్ కట్టేసి  వెళతాను.”అంది అఖిల.
సురేంద్రను అనుసరించింది సుజాత.
సురేంద్ర ఓ కారిడార్ లో నుంచి నడిచాడు. ఆ కారిడార్ మసక చీకటిగా ఉంది. అతనిని అనుసరించింది సుజాత. అతను ఓ గది తలుపులు తీసి లోపలికి వెళ్ళాడు. గది అంతా చీకటిగా ఉంది. అడుగు ముందుకు వేసిన సుజాత చీకటి చూసి “అమ్మో చీకటిలో నేర్చుకోవాలా నేను నేర్చుకోను .”అంది భయంగా.
సురేంద్ర మాట్లాడకుండా తలుపు పక్కన ఉన్న స్విచ్ లు వేసాడు. గదంతా తెల్లని వెలుతురు నింపుతూ  నాలుగుపక్కలా ట్యూబ్ లైట్ లు వెలిగాయి. గది చాలా విశాలంగా ఉంది.కుర్చీలు , బల్లలూ విధ్యార్ధులు కూర్చునేందుకు వీలుగా వేసి ఉన్నాయి.ఎదురుగా గోడ మీద పెద్ద తెర కనిపిస్తోంది.సురేంద్ర ఆ తెర దగ్గరకు వెళ్ళి స్విచ్ వేసాడు. తెర మీద “వెల్ కం “అని అక్షరాలు నీలి రంగులో తిరుగుతూ వచ్చాయి.ఆ తరువాత ఆకుపచ్చని  పచ్చిక బయిళ్ళు,  నీలాకాశం, పచ్చికలో  మేస్తున్న జీవాలు తెర మీద ప్రత్యక్షం అయ్యాయి. తెరకు ఎడమ  వైపుగా కొన్ని గుర్తులు కనిపించాయి.అందమైన ఆ ప్రకృతి దృశ్యం చూడగానే సుజాత  మనసు ఆనందంతో  నిండిపోయింది.ఓ విధమైన ఉద్వేగానికి గురైంది.
సురేంద్ర “రండి మేడం .” అని పిలిచాడు.ఆ పిలుపు , ఆ ప్రకృతి,గదిలో పరుచుకున్న తెల్లని వెలుతురు తన  మనసు పొరలల్లో ఉన్న చీకటిని పారద్రోలి వెలుతురు నింపేందుకు ఆహ్వానంలా అనిపించింది. తన మనసు  చేస్తున్న గారడీ నుంచి బయటపడగలను అన్న ఆత్మ విశ్వాసంతో  ఆ కొత్తప్రపంచంలోకి అడుగు వేసింది  సుజాత.
క్లాసు తర్వాత ఆటో తీసుకుని ఇంటికెళ్లగానే సుజాత తన కూతురుకు ఫోన్ చేసింది.” అఖిలా! నీకు ఇన్ని విషయారు ఎలా తెలుసు? నా  పరిస్థితిని ఎలా అర్ధం చేసుకోగలిగావు. చాలా థాంక్స్ రా. “
“అమ్మా! నేను నీ కూతురుని కాదు.. ఫ్రెండ్ ని కదా. అందుకే నిన్ను అర్ధం చేసుకోగలిగాను. అంతే”అంది నవ్వుతూ..
“థాంక్స్ రా ఫ్రెండ్… మళ్లీ నిన్ను మెయిల్ తో నే మాట్లాడతాను. పోన్ చేయను. “
అఖిల సంతోషంగా ఈ విషయం చెప్పడానికి తండ్రికి కాల్ చేసింది..
***************
విశ్లేషణ: డా.మంథా భానుమతి
పిల్లలు చిన్నతనంలో ఎన్ని గారాలు పోయినా ఎదిగాక తల్లి దండ్రులతో స్నేహితుల్లాగానే మెలగాలి. ముఖ్యంగా తల్లీ కూతురు, తండ్రీ కొడుకులు ఏ అరమరికలూ లేకుండా.. అవసరమైనప్పుడు స్నేహితుల్లాగానే అర్ధం చేసుకుందుకు ప్రయత్నించాలి. ఏ సమస్య వచ్చినా పరిష్కరించడానికి ప్రయత్నించాలి. ఈ విధమైన స్నేహబంధాన్ని తల్లీ కూతుళ్ళ మధ్య చూపించారు మాలా కుమార్.
  సుజాతకి చిరాకు కోపం ఎక్కువయ్యాయి. సాధ్యమయినంతవరకూ అర్జున్ భార్యని అర్ధం చేసుకుందుకే ప్రయత్నిస్తాడు. కానీ ఏం మాట్లాడినా విపరీతార్ధాలు తీస్తూ, నెత్తిన నీళ్ల కుండ పెట్టుకుని సాధిస్తున్న సుజాతని ఏ విధంగా సముదాయించాలో అర్ధం కాక సతమతమైపోతుంటాడు అర్జున్. కూతురు అఖిలతో తన అసహాయతని చెప్పుకుంటాడు.
ఆడవాళ్లకి నడి వయసులో వచ్చె సహజమైన శారీరిక మార్పుల వల్ల, ఇంటా బైటా అందరూ తనని పట్టించుకోవట్లేదనే అభద్రతా భావం తల్లిని మాంద్యానికి లోను చేస్తోందనీ, ఏదైనా కొత్త వ్యాపకం కల్పించుకుంటే ఆ స్థితి నుంచి బయట పడుతుందనీ తండ్రికి ధైర్యం చెప్పి, అమ్మని పలకరించడానికి వెళ్తుంది అఖిల.
ఇక్కడే తల్లీ కూతుళ్ళ మధ్య ఉన్న, ఉండాల్సిన స్నేహ బంధాన్ని చక్కగా చూపిస్తారు రచయిత్రి. భార్యాభర్తల మధ్యనుండాల్సింది కూడా స్నేహ బంధమేనని, అర్జున్ పడిన వేదనలో భార్యని అర్ధం చేసుకోవడానికి ప్రయత్నించడంలో సూచనప్రాయంగా తెలియ జేస్తారు.
  మాలా పర్చాగారు ఇప్పుడిప్పుడే రచనలు చేపట్టిన ఔత్సాహిక రచయిత్రి. మంచి భావవ్యక్తీకరణ. చెప్పదలచుకున్న దాని మీద స్పష్టత ఉన్న రచయిత్రి. మరిన్ని కథలు వీరి కలం నుంచి రావాలని ఆశిద్దాము.
రచన: నండూరి సుందరీ నాగమణి
“ఈ మధ్య నీకు మరీ చిరాకు ఎక్కువ అవుతోంది…ఏమైంది నీకు? వర్క్ స్ట్రెస్ బాగా ఎక్కువైనట్టుంది…” నా   ముఖంలోకి చూస్తూ చెప్పింది లహరి.
నన్ను నేను నియంత్రించుకుంటూ, “సారీ లహరీ…” అని చెప్పాను. ఈ రోజు  లహరి చేసిన ఉప్మాలో పొరపాటుగా ఉప్పు ఎక్కువైపోయింది… ఉదయం బ్రేక్ ఫాస్ట్ చేస్తున్నపుడు మూడ్ ఆఫ్ అయితే ఇక రోజంతా అంతే… అందుకే ఆమెపై  కోపంగా అరిచిన నాకు  గిల్టీగా అనిపించింది.
“సుజిత్, నాకు మీటింగ్ ఉంది… టైం అవుతోంది… నేను కాబ్ బుక్ చేసుకొని వెళ్ళిపోతాను… నీకు వీలుంటే బాబును స్కూల్లో దింపేసి వెళ్ళు…”  అప్పటికే తయారై ఉన్న లహరి త్వరత్వరగా వెళ్ళిపోయింది బయటికి.
అప్పటికే స్నానం చేసి డ్రెస్ అయి ఉన్న వినీల్ కి కబుర్లు చెబుతూ, పాలల్లో కార్న్ ఫ్లేక్స్ వేసి తినిపించి, నా కార్లో  స్కూల్లో దింపేసి నేను ఆఫీసుకు వెళ్ళిపోయాను.
***
ఆఫీస్ కి వెళ్ళింది మొదలు పని, పని, పని… మధ్యాహ్నం ఫారిన్ డెలిగేట్స్ తో హోటల్ లో లంచ్. సాయంత్రం నాలుగింటివరకూ వాళ్ళతో మీటింగ్. మళ్ళీ ఆఫీస్ కి వచ్చి కొన్ని అర్జెంట్ లెటర్స్ చూడటం, రిప్లై లు మెయిల్ లో పంపటం… హార్డ్ కాపీస్ పంపేవి కొరియర్ చేయించటం… సాయంత్రం ఆరున్నర  దాటిపోయింది ఆఫీసులోనే.
లహరి తాను వినీల్ ని పిక్ చేసుకుని ఇంటికి వెళుతున్నాను  అని మెసేజ్ చేసింది. బాగా అలిసిపోయిన నేను  కారు డ్రైవ్ చేసుకుంటూ బయలుదేరాను… ఏమైందో తెలియదు… ఉన్నట్టుండి కారు ఆగిపోయింది. కారు దిగి బానెట్ ఎత్తి చూసాను  కానీ సమస్య ఏమిటో అర్థం కాలేదు… చిరు చలి, చీకటి… చిరాగ్గా అనిపించింది. మొబైల్ లోంచి మెకానిక్ కి ఫోన్ చేసాను. కారు ఎలాగూ రోడ్ పక్కకి ఆపుకున్నాను  కనుక ఎవరికీ అడ్డం లేదు… అది నో పార్కింగ్ ఏరియా కూడా కాదు…
ఎడమ ప్రక్కన చిన్న వెంకటేశ్వరస్వామి దేవాలయం కనిపించింది. ఎందుకో నాకు గుడికి వెళ్లాలని అనిపించింది. ఎలాగూ మెకానిక్ రావటానికి అరగంట అయినా పడుతుంది. ఈలోగా ఒక్క సారి వెళ్లి దర్శనం చేసుకుంటే… ఆలోచన వచ్చిందే తడవు, షూ విప్పి కారు లోపలే ఉంచి కారు లాక్ చేసి, కాలి నడకన దేవాలయంలోకి నడిచాను.  కాలికి మట్టి, గరుకైన ఇసుక, చిన్న చిన్న రాళ్ళు తగులుతుంటే గమ్మత్తుగా అనిపించింది  నాకు.
లోపల నీటి పంపు వద్ద కాళ్ళు కడుక్కుని, ఆలయం చుట్టూ మూడు ప్రదక్షిణాలు చేసి, దర్శనం కోసం లోపలికి దారి తీసాను. స్వామికి నిలువెల్లా పూలతో అలంకారం బాగా చేసారు… గర్భగుడిలో  వెలిగించిన నూనె దీపాల కాంతిలో స్వామి ధగద్ధగాయమానంగా వెలిగిపోతున్నాడు.  రెండు చేతులూ జోడించి స్వామికి నమస్కరించాను. పూజారి శఠారిని తల మీద ఉంచాడు… వాలెట్ లోంచి చేతికి అందిన నోటు తీసి హుండీలో వేసాను.
పక్కనే ఉన్న మంటపంలో కూర్చుని కళ్ళు మూసుకున్నాను.  మనసంతా గజిబిజిగా ఉంది. ఆఫీసు వ్యవహారాల తలనొప్పులు సరే సరి… ఇంట్లో కూడా మనశ్శాంతి ఉండటం లేదు. లహరీ, నేనూ ఇద్దరూ ఆఫీసుల్లో బిజీనే… దాంతో కాసేపు కూర్చుని మనసు విప్పి మాట్లాడుకోవటం కూడా గగనమైపోతోంది… వినీల్ తో కలిసి ఆడుకోవటం కానీ, వాడిని చదివించటం కానీ చేయలేకపోతున్నాను… ఎందుకు?  ఎందుకు ఈ జీవితం ఇంత యాంత్రికంగా తయారైంది?  ఎక్కడా బంధం, అనుబంధం కనిపించటం లేదు… మొన్నటికి మొన్న నా కజిన్ రామన్నయ్య ఇంటికి వెళ్ళినపుడు వాళ్ళ అబ్బాయి బుజ్జిగాడిని దగ్గరకు పిలిస్తే “నాకు హోమ్ వర్క్ చాలా ఉంది బాబాయ్!” అంటూ వెళ్లిపోయేడు. చిన్నప్పుడు ఎప్పుడూ నా దగ్గరే ఉండేవాడు… ఆ క్షణం ఎంతో బాధగా అనిపించినా, పెరిగిపోతున్న చదువులు, బాధ్యతలు గుర్తు వచ్చి సర్దుకున్నాను…
‘టక్ – టక్ – టక్!’ ఏదో చిరపరిచితమైన శబ్దం వినవచ్చింది… ఆ శబ్దం నన్ను  కొన్ని సంవత్సరాల వెనక్కి తీసుకువెళ్ళింది…
మంటపంలోనే మరో ప్రక్కన కూర్చున్న ఒకావిడ, కొబ్బరి చిప్పను పట్టుకొని పగలగొడుతోంది. గచ్చుమీద ఆ కొబ్బరిచిప్ప చేస్తున్న శబ్దమే అది… విడివడిన కొబ్బరిముక్కను విరిచి ముక్కలు చేసి, తన ఐదేళ్ళ కొడుక్కు కబుర్లు చెబుతూ తినిపిస్తోంది ఆ తల్లి… నాకు ఆ తల్లీ కొడుకులు కనిపించటం లేదు… ఆ స్థానంలో నేనూ,  మా కామేశ్వరి పిన్నీ కనబడుతున్నాము… నా మనసు అతి వేగంతో నా  బాల్యంలోకి పరుగులు తీసింది.
***
“అబ్బా, సుజా… ఎక్కడమ్మా నువ్వు? కనిపించవా ప్లీజ్…” స్తంభం చాటుగా దాగి ఉన్న నన్ను చూడనట్టే ముందుకు వెళ్లి వెదుకుతున్నట్టు నటిస్తోంది కామేశ్వరి పిన్ని… వెనకాలే వెళ్లి ఆమె కొంగు పట్టుకు లాగాను  పకపకా నవ్వుతూ…
“సుజా… వచ్చేసావా? నువ్వు కనబడలేదని ఎంత కంగారైపోయిందో కన్నా…” నన్ను దగ్గరగా హత్తుకుని, బుగ్గల మీద ముద్దులు కురిపించింది పిన్ని.
“జేజి ఎంత బాగున్నాడు పిన్నీ… ఆ పువ్వుల దండలు ఎవరు కడతారు?” పిన్ని పక్కనే కూర్చుంటూ అడిగాను. “గుడిలో పూజారి గారు ఉంటారు కదా… ఆయన పూలు తీసుకువస్తే, వాళ్ళ ఇంట్లో పిన్నులు, అత్తయ్యలూ,  వాళ్ళ పిల్లలూ కడతారు…” చేతిలోని  కొబ్బరి చిప్పను టక్కు టక్కున  గచ్చు మీద కొడుతూ అంది పిన్ని…
“గొబ్బరి నాకూ…” చేయి చాపాను.
“నీకే కన్నా…” ముక్కలైన కొబ్బరిని విరిచి చిన్న ముక్కలుగా చేసి, నాకు  తినిపించింది పిన్ని….
మా అమ్మా, నాన్నా ఇద్దరూ ఉద్యోగస్తులే… ఉదయం వెళితే సాయంత్రం వస్తారు. అందుకని నన్ను  ప్రతిరోజూ పక్క వీధిలోనే ఉన్న అమ్మమ్మ ఇంట్లో వదిలి వెళ్ళేది అమ్మ. ఇంటర్ ఫెయిల్ అయి ఖాళీగా ఉన్న కామేశ్వరి పిన్ని, తను చదువుకొంటూనే  నా  ఆలనాపాలనా చూసుకునేది.  నాక్కూడా  పిన్ని అంటే చాలా ఇష్టం… నిద్ర మంచం మీదనుంచి లేపేసి, అలాగే నన్ను తీసుకువచ్చి దింపేవారు మా నాన్న.
ఏడుస్తూ వచ్చిన నన్ను  సముదాయిస్తూ, పెరట్లో ఉన్న మామిడి చెట్టు దగ్గరకు తీసుకుపోయి, “నీకు తెలుసా సుజా, రాత్రి ఈ చెట్టు మీదికి పెద్ద పాము వచ్చింది… సుజిత్ ఏడీ, అని అడిగింది. పొద్దున్నే వస్తాడు అని చెప్పాను…” అని కథ చెబుతూ నాకు పళ్ళు తోమేసి ముఖం కడిగేది…
స్నానానికి ప్రతీరోజూ పేచీ పెట్టేవాడిని… వాకిట్లోని మందార చెట్టునుంచి విరబూసిన పువ్వొకటి కోసుకువచ్చి, బకెట్ లోని వేడి నీళ్ళలో వేసేది పిన్ని.  “ఇదేంతి పిన్ని?” అని అడిగితే “ఇది దేవుడి పువ్వు నాన్నా… ఈ నీళ్ళలో ఈ పువ్వేసి స్నానం చేస్తే దేవుడు బోలెడు బొమ్మలు ఇస్తాడు తెలుసా?” అనేది పిన్ని.  “జిజంగా? అయితే నేను చేత్తాను… నాకు చానం పొయ్యి…” అనేవాడిని… ఏడవకుండా, చక్కగా స్నానం చేయించుకునేవాడిని. పిన్ని  నా వొళ్ళు తుడిచి, పౌడరు వేసి ఉతికిన బట్టలు వేసి పువ్వులా తయారు చేసేది.
టిఫిన్ తినిపిస్తూ జంతువుల కథలు చెప్పేది. నాతో పాటు బొమ్మలు పెట్టుకుని ఆడేది… అక్షరాలు, నెంబర్లూ నేర్పేది… సీసాలో  పాలు పడుతూ, చక్కని పాటలు పాడేది… అవి వింటూ హాయిగా నిద్రపోయేవాడిని.  గంటో, రెండు గంటలో గడిచాక మెలకువ వచ్చి, పిన్ని కోసమే వెదుక్కునే వాడిని… పిన్ని తో కలిసి ఆడుకునే వాణ్ణి… మధ్యాహ్నం కాగానే  తెల్లని అన్నంలో చక్కగా  పప్పూ, నెయ్యీ వేసి కలిపి గోరుముద్దలు తినిపించేది పిన్ని. నాకు ఆవకాయ ముక్కంటే చాలా ఇష్టం… కానీ ఆ కారమంటే భయం… అందుకని ఆవకాయ పిండి తను అన్నంలో కలుపుకొని, ముక్కని చక్కగా కడిగి నాకిచ్చేది పిన్ని. అరగంట సేపు దాన్ని చప్పరిస్తూ తినేవాడిని నేను.
నా  ప్రతీ పుట్టినరోజుకూ కొత్త డ్రెస్ ఒకటి, నేను కోరుకున్న బొమ్మ ఒకటి తప్పక కొని ఇచ్చేది కామేశ్వరి పిన్ని. వాటిని అపురూపంగా చూసుకునే వాడిని నేను. ఇంట్లో ఉన్నపుడు కోపం వచ్చి మా అమ్మ కేకలు వేస్తే, “నేను పిన్ని దగ్గరికి వెళ్ళిపోతా…” అనేవాడిని కోపంగా… అలా నేను పిన్ని కడుపున పుట్టకపోయినా ఆమెకు కొడుకునై పోయాను.
స్కూల్ లో జాయిన్ అయాక కూడా ఆటో అబ్బాయి సాయంకాలం స్కూలయ్యాక  నన్ను అమ్మమ్మ ఇంట్లోనే దింపేవాడు… అమ్మ ఆఫీసు నుంచి వచ్చేవరకూ పిన్నితోనే గడిపేవాడిని. అమ్మ వచ్చేసరికి నా  హోమ్ వర్క్, ఒక్కోసారి డిన్నర్ కూడా అయిపోయేవి… “మీరు ఉండబట్టి… ముఖ్యంగా కామూ, నీ వల్ల వీడి గురించి ఏ బెంగా లేకుండా హాయిగా ఉద్యోగానికి వెళ్లి వస్తున్నానే…” రిలీఫ్ గా అనేది అమ్మ.
గుడికి, పార్కులకి, సినిమాలకి పిన్నితోనే వెళ్ళే వాణ్ణి నేను.  కేరం బోర్డు ఆడటం పిన్నే నేర్పించింది. అష్టా చెమ్మా కూడా పిన్ని దగ్గరే నేర్చుకున్నాను.  స్కూలుకు సెలవులు ఇచ్చినపుడు కజిన్స్ ఇంటికి వెళ్ళినా పిన్ని గుర్తు వస్తే ఇంటికి వెళ్ళిపోవాలని అనిపించేది… పిన్నితో కలిసి భోజనం చేసినప్పుడు సైగ చేసేవాడిని… తన  అన్నంలో ఆవకాయ ముక్క కలిపేసి, కడిగి ఇచ్చేది పిన్ని… అబ్బా అది ఎంత రుచిగా ఉండేదో…
ఒకసారి పిన్ని పుట్టినరోజుకి లేత నీలం రంగు సిల్క్ చీర కొనిచ్చింది అమ్మ… ఆ రోజు అమ్మమ్మ ఇంట్లోనే టిఫిన్ తిన్నాను. స్కూలుకు వెళ్లబోయే ముందు హడావుడిగా, ఎప్పటిలాగే అలవాటు ప్రకారం పిన్ని చీరకొంగు లాక్కుని దానికి చేతులు తుడిచేసుకుని స్కూల్ కి వెళ్ళిపోయాను…
ఆ సాయంత్రం అమ్మ వచ్చి పిన్నిని ఎంత తిట్టిందో… ‘కొంచెమైనా జాగ్రత్త ఉండక్కరలేదా? ఖరీదైన చీర! కొత్తచీరకి అలా మరకలు చేసేసుకుంటావా? డ్రై వాష్ చేసినా ఆ మరకలు పోవు…”  అంటూ… పిన్ని నవ్వుతూ చూసిందే తప్ప,  నా వల్ల అలా అయిందని చెప్పనేలేదు…
నేను ఎనిమిదో తరగతికి వచ్చేసరికి మా నాన్నకి  వేరే ఊరికి బదిలీ అయింది… అమ్మ కూడా అక్కడికే ట్రాన్స్ ఫర్ చేయించుకుంది… బయలుదేరేముందు పిన్ని దుఃఖానికి అంతులేకుండా పోయింది… నన్ను  దగ్గరికి తీసుకుని ఒకటే ఏడుపు… నాక్కూడా బెంగగానే అనిపించింది.
“అయ్యో కామూ, చిన్నపిల్లలా ఇదేమిటే? ప్రతీ సెలవులకీ వాడిని పంపిస్తాగా? బాధపడకు…” సముదాయించింది అమ్మ.
ఊరు వెళ్ళిన తరువాత చదువులో పడిపోయాను నేను. తర్వాత పిన్నికి పెళ్ళి జరిగిపోవటం, ఆమె పల్లెటూరిలో ఉన్న అత్తగారింటికి వెళ్ళిపోవటం జరిగిపోయాయి… అప్పుడప్పుడూ ఫోన్ చేసేది. నేనుంటే  మాట్లాడేవాడిని… పుట్టినరోజుకు తప్పక ఫోన్ చేసి విష్ చేస్తుంది ఇప్పటికీ… నేనే  పొడిగా మాట్లాడి పెట్టేస్తూ ఉంటాను… ఎందుకు? ఎందుకిలా మారిపోయాన్నేను? నా మనసు నన్ను  నిలదీస్తోంది…
పిన్నికి ఇద్దరు పిల్లలు పుట్టినా నా మీదనే ఎక్కువ ప్రేమను చూపించేది… పైగా ఒక మాట కూడా చెప్పేది… ‘అక్క పిల్లలున్న అమ్మాయిలు పెళ్ళి కాకుండానే తల్లులుగా మారిపోతార్రా…’ అని.. నా పెళ్ళికి ఒంట్లో బాగుండక పోయినా కష్టపడి వచ్చింది పిన్ని.  నన్ను  దగ్గరకు తీసుకుని ఎప్పటిలా తలమీద ముద్దు పెట్టింది. నాకు సిగ్గేసి, అందరూ చూస్తున్నారని మొహమాటపడి దూరంగా జరిగిపోయాను.  పెళ్ళి అయాక బయలుదేరి వెళుతూ, నా చేతిలో ఐదువేలు పెట్టింది… “సుజా!  ఏమైనా కొనుక్కో కన్నా” అని చెప్పింది. చాటుగా పెళ్ళికూతురిని కలిసి, “సుజిత్ ని బాగా చూసుకోమ్మా… వాడు పసివాడు…” అని చెప్పిందట… లహరి చెప్పి ఒకటే నవ్వటం… ఆమె అలా పిన్నిని అపహాస్యం చేస్తూ నవ్వటం నాకసలు నచ్చకపోయినా, కొత్తపెళ్లికూతురు కాబట్టి ఏమీ అనలేకపోయాను…
ఇప్పటికీ నేనంటే ప్రాణం పెట్టే పిన్నికి ఏం చేసాను నేను? కనీసం నాకు పెళ్ళి అయాక ఇన్నేళ్ళలో ఒక్కసారి కూడా కలవలేకపోయాను. రామన్నయ్య వాళ్ళ బుజ్జిగాడి మీద కోపం తెచ్చుకునే అధికారం నాకు  ఏముందని?
ప్రతి చిన్న విషయాన్ని ఒక స్నేహితుడికి చెప్పుకున్నట్టు  చెప్పుకునే పిన్నిని చూడకుండా, కలవకుండా ఇన్నేళ్ళు ఎలా ఉండిపోయాను?  పైగా బంధాలు, అనుబంధాలు తగ్గిపోతున్నాయని  ఫీల్ అవుతున్నానే… అలా అనుకునే అర్హతే లేదు నాకు…
జేబులో ఉన్న మొబైల్ రింగ్ అవటంతో గబుక్కున ఈ లోకంలోకి వచ్చిన నాకు అర్థమైంది, నేను ఏడుస్తున్నానని… చేతిరుమాలు తీసుకుని కళ్ళు తుడుచుకున్నాను.   ఫోన్ లో అవతలి పక్కన మెకానిక్… తాను కారు దగ్గర ఉన్నానని, రమ్మని పిలుస్తున్నాడు… దీర్ఘంగా నిట్టూర్చి లేచాను.
***
“ఇప్పుడు ఆ పల్లెటూరికి ఎందుకూ?” పదో సారి విసుగ్గా, చిరాగ్గా అంది లహరి ట్రాలీ బాగ్ సర్దుకుంటున్న నా వైపు  చూస్తూ…
“నీకు చెప్పలేను లహరీ… చెప్పినా నీకు అర్థం కాదు… అర్జెంట్ గా మా పిన్నిని చూడాలి నేను…”
“ఎవరినీ? ఆ పల్లెటూరావిడనా?” కిసుక్కున నవ్వింది లహరి.
“నీకు దామిని బెస్ట్ ఫ్రెండ్ కదా… ఆవిడని ఎవరైనా ఏమైనా అంటే నీకు కోపం, బాధ కలుగుతాయి కదూ?” లహరి ముఖంలోకి నిశితంగా చూస్తూ అన్నాను..
“అవును… అయితే?”
“మా పిన్నిని గురించి ఎవరు చులకనగా మాట్లాడినా నాకూ  అంతే… షీ ఈజ్ మై బెస్ట్ ఫ్రెండ్!”
“ఓయబ్బో, ఇంతకాలం ఏమైంది ఆ ప్రేమ?” సాగదీసింది లహరి.
“బెటర్ లేట్ దాన్ నెవ్వర్… ఇన్నాళ్ళూ పోగొట్టుకున్న సిరిని మళ్ళీ సంపాదించుకోవటానికే వెళుతున్నాను…” ట్రాలీ జిప్ వేసాను నేను.
“జాగ్రత్త లహరీ… వినీల్ మీద విసుక్కోకు… వాడితో ఫ్రెండ్లీ గా ఉంటూ కాస్త కథలూ, కబుర్లూ చెప్పు… ఊరికే కోప్పడకు… పిల్లలను ప్రేమించటమూ, పెంచటమూ ఓ కళ… అది మా పిన్నికి బాగా తెలుసు… నీకు మేనేజ్ చేయటం కష్టం అనిపిస్తే లీవ్ పెట్టుకో… కానీ వాణ్ణి చూసుకో… నేను బయలుదేరతాను…బై విన్నూ… నెక్స్ట్ టైం కామూ బామ్మ దగ్గరికి నిన్నూ తీసుకువెళతానులే…” నావైపే బెంగగా చూస్తున్న వినీల్ కి చెప్పేసి కదిలాన్నేను.
***
“సుజా… నువ్వు… నువ్వేనా తండ్రీ! ఇన్నాళ్ళ తర్వాత నాకోసం వచ్చావా?” కామేశ్వరి పిన్ని తన  కళ్ళజోడు సవరించుకుంటూ నా వైపు చూసి నన్ను దగ్గరకు తీసుకుంది… కానీ కంటికి కన్నీరు అడ్డుపడటం వలన నా  రూపురేఖలు కనిపించక, నా ముఖాన్ని ఆర్తిగా తడమసాగింది…
“పిన్నీ…” ఆమె కౌగిలిలో ఒదిగిపోయాను.
“సుజ్జన్నా, అమ్మకి నీ గురించి ఎంత ఆరాటమో… సుజాకి ఈ పండు అంటే ఇష్టం… సుజాకి ఈ స్వీటు అంటే ఇష్టం అని చెబుతూ ఉంటుంది… ఆ పాత చీర లైట్ బ్లూ కలర్ ది బీరువాలోంచి తీసుకుని దానిమీదున్న మరకల వైపే చూస్తూ, వాటిని తడుముతూ ఉండిపోతుంది… అమ్మకి నువ్వంటే చాలా ఇష్టం…తనకి స్నేహితులు ఎవ్వరూ లేరు… నువ్వే తన బెస్ట్ ఫ్రెండ్ అని చెబుతూ ఉంటుంది మాకు…” పిన్ని కొడుకు సుధీర్ చెప్పాడు.
నాకు ఉవ్వెత్తున ఏడుపు వచ్చేసింది… ఏడుస్తున్న నన్ను సముదాయిస్తున్నట్టు వీపు మీద నిమిరింది పిన్ని.
ఆ మధ్యాహ్నం భోజనం చేస్తుంటే, ఆవకాయ ముక్కను అన్నంలో కలుపుకున్న పిన్నికి, ఆ ముక్కను కడిగి నాకివ్వాలని అనిపిస్తోంది… కానీ ఏదో మొహమాటం అడ్డుపడటం వలన సంశయిస్తోంది…
“పిన్నీ, నా ఆవకాయ ముక్క…” అంటూ ముందుకి వంగి, కామేశ్వరి కంచంలోని ఆవకాయ ముక్కను గబుక్కున తీసుకుని, చటుక్కున నోట్లో పెట్టేసుకున్నాను. అదే రుచి… పసితనంలోకి పరుగు తీస్తూ వెళ్ళిపోయింది నా మనసు… కామేశ్వరి పిన్ని ముఖంలో వేయి చందమామల కాంతి… కళ్ళలోకి ఆనందబాష్పాలు వచ్చేసాయి…
“పిన్నీ, నా కొడుకును ఎలా పెంచాలో నాకు తెలియటం లేదు…” చిన్నపిల్లాడిలా పిన్ని  ఒడిలో తలపెట్టుకుని పడుకున్న నా జుట్టులోకి వెళ్ళు పోనిచ్చి దువ్వుతూ, “పిల్లల మీది ప్రేమ లోపల ఉంటే చాలదు నాన్నా, దాన్ని ఎక్స్ ప్రెస్  చేయాలి… అప్పుడు అన్నీ అవే వస్తాయి…” అంది మెత్తగా…
***
(సమాప్తం)
విశ్లేషణ: డా.మంథా భానుమతి
స్నేహం అంటే సమ వయస్కుల మధ్యనే ఉండాలని లేదు. ఒక తాతా- మనవడు, అమ్మమ్మా- మనవరాలు, కలిసి పెరిగిన మేనత్త-మేనకోడలు.. ఇలా ఏ ఇద్దరి మధ్యనైనా ఉండచ్చు. సాధారణంగా తెలుగు వారి కుటుంబాలలో, ఇళ్లల్లో చిన్నవాళ్లకి అక్క పిల్లలతో, అన్న పిల్లలతో ఉండే అనుబంధం ఒక తీయని స్నేహం అనడంలో అనుమానం లేదు. అందుకే పింతల్లో- మేనత్తో, తల్లో- మేనమామో, తండ్రో-పింతండ్రో అంటారు.
ఈ అనుబంధాన్ని కథా వస్తువుగా తీసుకుని చక్కని కథ అల్లారు నండూరి సుందరీ నాగమణి. సుజిత్, ఎంతో ప్రేమతో ఆడించిన తన అన్న కొడుకు అంటీ ముట్టనట్లు ఉన్నాడని బాధపడుతూ, అనుకోకుండా దర్శనం చేసుకున్న ఆలయంలో ప్రశాంతంగా కూర్చుని.. కొబ్బరి ముక్క పగల గొట్టిన శబ్దం విని, తన బాల్యాన్ని గుర్తు తెచ్చుకుంటాడు. కామేశ్వరి పిన్నితో తనకి గల స్నేహబంధాన్ని తల్చుకుంటూ, తనకీ అన్న కొడుక్కీ ఏ మాత్రం భేదం లేదని గ్రహించి, పిన్నిని చూడడానికి వెళ్లడం చాలా సహజంగా చెప్పారు రచయిత్రి.
నండూరి సుందరీ నాగమణి పాఠకులకి సుపరిచితురాలు. కొద్ది కాలంలోనే ఎన్నో కథలూ, నాలుగు నవలలూ రచించి, రెండు కథా సంపుటాలు వెలువరించారు. సులభమైన శైలితో, మన పక్కింట్లోనో ఎదురింట్లోనో జరుగుతున్న సంఘటనలేమో అనిపిస్తాయి ఆవిడ కథలు చదువుతుంటే.
 రచన: శ్రీసత్య గౌతమి
	తెల్లారింది. అమెరికా కూడా నిద్ర లేచింది. రాకేష్ ఎప్పుడో లేచిపోయి తయారయ్యి ఆఫీస్ కి బయలుదేరడానికి రెడీగా ఉన్నాడు. ఈ లోపుల కాఫీ కలుపుకొని తాగుతూ టీ.వి, పెట్టుకొని వెదర్ చానల్ చూస్తున్నాడు. అప్పుడు లేచింది సింథియా.
	“ఆర్ యూ రెడీ టు గో?” సింథియా ప్రశ్న.
	“యెస్”
	“నన్నేం చెయ్యమంటావ్?”
	“నీ యిష్టం. కాఫీ చేసుకుంటావో లేక డంకెన్ డోనట్స్ కి వెళ్తావో”.
	“నువ్వక్కడినుండి కాఫీ తెచ్చుకున్నావా? మరి నాకూ తేలేదేం?” చిన్నగా గద్దించింది సింథియా.
	“నువ్వు నాకెప్పుడైనా కాఫీ చేసిచ్చావా?” అని ఎదిరించాడు రాకేష్.
	దానికి కొంచెం ఆశ్చర్యపోయింది సింథియా. “రాత్రేగా తనకు కూడా ఫ్రెండ్స్ తో పాటు కాక్టైల్ కలిపిచ్చాడు??? కాఫీ తేవడానికేమయ్యింది? అంటే నలుగురిలో ఉన్నప్పుడు ఒకలా ఎవరూలేనప్పుడు మరోలా ఉంటున్నాడా? ఏం ఎందుకు?”  …….. ఆలోచించడం మొదలెట్టింది. 
	నీకోసం తెచ్చుకునేటప్పుడు నాకు తెచ్చి పెట్టొచ్చుగా?” అక్కసుగా అడిగింది సింథియా.
	“నేను నీ పనివాడినా?” సూటిగా అడిగాడు.
	ఇలా తానొకసారి అతనని అడిగిన సంధర్భం గుర్తొచ్చింది సింథియాకు.
	“మరి నిన్న వాళ్ళొచ్చినప్పుడు వాళ్ళకీ, నాకు కలిపిచ్చావ్?”
	“అది ఫ్రెండ్షిప్”… అంతే సూటిగా రాకేష్ సమాధాన మిచ్చాడు.
	ఇక తన టైం బాగోలేదు, సంపాదనా లేదు … పడుండాలి తప్పదు అని సరిపెట్టుకొని సింథియా మళ్ళీ అడిగింది.
	“సరే కాఫీ గురించి వదిలేద్దాం. నా ఉద్యోగం గురించి నన్నేమి చెయ్యమంటావ్?”
	“అదీ నీ యిష్టమే”
	“కౌశిక్ సహాయం తీసుకోవాలనుకుంటున్నాను”
	“చేస్తానన్నాడా?”
	“చెయ్యాలి. చేస్తాడు. ఇంతకు మునుపు మా ఇద్ధరి స్నేహం అటువంటిది”
	రాకేష్ భృకుటి ముడిపడింది. ఆమె చెప్పే విధానం అతనికి వింతగా తోచింది.
	“సరే. నీ యిష్టం. ఉద్యోగం సంపాదించుకో. ఆ ఉద్యోగంలేకపోతే చిక్కి శల్యమైపోయేటట్లున్నావు”
ఆ మాట సరదాగా మాత్రం తీసుకోలేదు సింథియా. తనను రాకేష్ దెప్పి పొడుస్తున్నట్లుగానే తీసుకున్నది. అవమానపడినట్లుగా ఫీల్ అయ్యింది.
	పైకి మాత్రం “సరే” అన్నది.
                                              ***************
	సాయంత్రం కూడా అయ్యింది. రాకేష్ వచ్చేశాడు, కిచెన్ లోకి వెళ్ళి మైక్రో వేవ్ లో ఏదో హీట్ చేసుకొని లైట్ గా డిన్నర్ కి ఉపక్రమిస్తున్నాడు. సింథియా ఎవరితోనో ఫోన్ లో మాట్లాడుతున్నది.
	“హలో” … సింథియా ఫోన్ లో మాట్లాడుతున్నది కౌశిక్ తో.
	“ష్యూర్. వెన్ కెన్ ఐ కం?”
	“అఫ్ కోర్స్” అంటూ వెయ్యి వోల్టుల బల్బుల కాంతిని ముఖాన నింపుకొని చాలా ఆనందంగా ఉంది. రాకేష్ ఆమె ముఖం చూసి “అబ్బో … ఏం జరిగిందో” అని స్వగతంగా అనుకున్నాడు.
	సింథియా చక చకా బీరువాలోని బట్టలు తీసుకొని పాటలు పాడుకుంటూ బాత్రూం లోకి వెళ్ళిపోయింది. రాకేష్ జాగ్రత్తగా అబ్జెర్వ్ చేస్తున్నాడు.
	“ఆమె కిష్టమొచ్చినట్లు వుండడం, తనకు కావల్సిందాని గురించి మాత్రమే ఆలోచించడం  చేస్తున్నది సింథియా. కాస్త ఉద్యోగం పోగానే చాలా తల్లడిల్లిపోతోందీ, ఇండియాలో పాత స్థలాన్ని, పాత బాస్ ని తలుచుకొని తలచుకొని కుమిలిపోతోంది.  ఇప్పటివరకూ ఆమె ఆలోచనల్లో నేను గాని, కనీసం తన అమ్మా, నాన్న, తమ్ముడు వాళ్ళయినా కూడా లేరేమిటీ? క్రొత్తగా విదేశాలకొచ్చిన అమ్మాయిలు చాలా హోం సిక్ గా ఫీల్ అవుతారు, అది కూడా కనబడలేదు ఈమెలో. ఏంటబ్బా????  కేవలం అమెరికాకు రావడానికి మాత్రమే నన్ను చేసుకున్నట్లున్నది. నేనే గనుక ఇంటెర్ నెట్లో దొరకకపోయుంటే అమెరికా ఆలోచనే ఉండేది కాదేమో. ఇక్కడి విషయాలన్నీ చెప్పి నేనే ఆమెకు అనవసరమైన ఆలోచన్లను రేకెత్తించానేమో… దాని ఫలితంగా ఆమె స్వార్ధానికి నేనే బలయిపోయానన్నమాట”
	ఈ ఆలోచనలతో చాలా సత మతమయి రాకేష్ మనసు చాలా బరువెక్కింది. ఇక ఈమెను నేను, నా సంసారమనే దారిలోకి తీసుకురావడం కష్టమే. మోస పోయాను … మోసపోయాను … అని రెండుసార్లు అనుకొని మనసులోనే వెక్కి వెక్కి ఏడ్చాడు.
	ఈలోపుల స్నానం చేసి ఫ్రెష్ గా తయారయ్యి సింథియా నవ్వుతూ వచ్చి ప్రక్కన కూర్చున్నది. 
	“హౌ ఈజ్ యువర్ డే?” సింథియా పలకరింపు.
	“గుడ్” ముక్తసరిగా జేవురించిన మొహంతో రాకేష్.
	“టుమారో ఐ యాం మీటింగ్ కౌశిక్”
	దేనికి అని అడగబోయి ఇష్టం లేక “ఊ” … అని ఊరుకున్నాడు.
	సింథియా రాకేష్ ముఖ కవళికలను చూసి … తన ఆనందాన్ని రాకేష్ ఓర్చుకోలేకపోతున్నాడనే అనుకున్నది తప్పా … తన గురించి చాలా లోతైన ఆలోచనలను చెయ్యడం మొదలుపెట్టాడు రాకేష్ అని మాత్రం క్యాచ్ చెయ్యలేకపోయింది. 
	అదే సింథియా తెలివి తక్కువతనం. తాను ఎలా చూసినా, ఏమిచేసినా కన్నవాళ్ళు ఆమె మీద ఆధారపడి ఉండబట్టి పడి ఉన్నారు. చటర్జీ కూడా గారాన్ని నేర్పేశాడు, ఆమె ఆడింది ఆట, పాడింది పాట. పెళ్ళి చేసుకున్న రాకేషే కదా …పిలక పట్టుకొని ఆడించొచ్చు అనుకున్నది. బెడిసికొడుతోంది.
 	చాలా హుషారుగా ప్రొద్దున్నే లేచి డ్రెస్ అప్ అయ్యి సింథియా రాకేష్ చూస్తుండగానే బాయ్ చెప్పి బయటికి వెళ్ళిపోతోంది. రాకేష్ మౌనం గా చూస్తున్నాడు. ఆ చూపు ని అనుకోకుండా మళ్ళీ మననం చేసుకుందేమో సింథియా ఆగి వెనక్కి చూసి చెప్తోంది.
	“రాకేష్ … నేను కౌశిక్ ని కలవడానికి వెళ్తున్నాను. సాయంత్రం నీకు ఫోన్ చేస్తాను నా ప్రోగ్రాం గురించి, ఓకే … సీయు”.
	రాకేష్ మౌనం లో తేడాలేదు, చూపులోనూ తేడాలేదు. 
	సింథియా కారు కదిలి వెళ్ళిపోయింది. 
                                                  *************
	కౌశిక్ ని ఆఫీస్ లో కలిసింది. చాలా సేపు ఫ్రెండ్లీ గా మాట్లాడుకున్నారు. తర్వాత చెప్పింది ఉద్యోగ విషయం. సింథియా చెప్పేంతవరకూ కౌశిక్ అడగలేదు. అది సింథియాని ఆశ్చర్యపరిచింది.
	“ఈ టాపిక్ నేను ఎత్తేంత వరకూ మీరు నన్ను అడగనే లేదూ…”
	“నువ్వు దీనికొచ్చావని నాకు చెప్పలేదుగా.. ఫ్రెండ్లీగా కలుద్దామనేగా అడిగావ్”
	“అయితేమాత్రం?”
	“వెల్ … అది నీ స్వంత విషయం’.
	“ఈ సమాధానం ఎందుకో నాకు నచ్చలేదు”
	కౌశిక్ నవ్వి వూరుకున్నాడు.
	అది సింథియా గమనించి, మీరు చూపించిన ఈ ఉద్యోగం పోయింది. అది చెబుదామని కూడా వచ్చాను.
	“నాకు తెలుసు … నీ బాస్ నాకు ఫ్రెండే గా. చెప్పింది”
	ఆ మాట విని హతాశురాలయ్యింది … సింథియా.
	“అయినా నో ప్రోబ్లం. యు విల్ గెట్ అనెధర్ జాబ్. నౌ యు హేవ్ వర్క్ ఎక్స్పీరియన్స్ ఇన్  అమెరికా”
	“వెల్ వెల్ వెల్ … థిస్ ఈజ్ వాట్ ఐ యాం నాట్ లుకింగ్ ఫర్. ఐ వాంట్ అ జాబ్”
	“వెల్ … ఫర్ థట్ యు నీడ్ టు వర్క్ టు థైర్ సాటిస్ఫేక్షన్ అండ్ నీడ్ టు రీచ్ డెడ్ లైన్స్”
	“హౌ డు యు నో వాట్ హేపెండ్ థేర్?”
	“ఐ వస్ టోల్డ్ ఆల్ రెడీ”
	“ఓహ్ … యు న్యూ థిస్ బిఫోర్. నో ప్రాబ్లం … బట్ వ్హాట్ ఆల్ మై ఓల్డ్ బాస్ సెడ్ … ఇట్స్ అ లై. షీ బాధర్డ్ మి లైక్ ఎనీథింగ్. అండ్ రాకేష్ డిడ్ నాట్ అండర్ స్టాండ్ మి అండ్ మై ప్రాబ్లం విత్ హెర్. హి బికేం అ పైన్ టు మి టూ …” అంటూ ఏడుపు లంఘించుకున్నది.
	“ఈజ్ ఇట్? ఆర్ యూ నాట్ హ్యాపీ విత్ హిం?”
	“యస్ … నాట్ హ్యాపి. ఐ లాస్ట్ మై జాబ్ బికాజ్ ఐ కుడ్ నాట్ కాన్సెంట్రేట్ బికాజ్ ఆఫ్ హిం. నౌ ఆల్సో హి ఈజ్ బాధరింగ్ మి యాజ్ ఐ లాస్ట్ మై జాబ్ అండ్ నో ఎర్నింగ్స్. ఏదో ఒక దెప్పిపొడుపు మాట అంటున్నాడు, తను కాఫీ చేసుకుంటాడు నాకు కనీసం తాగుతావా అని కూడా అడగడు. బయట నుండి ఫుడ్ తెచ్చుకుంటాడు, వేడి చేసుకొని తినేసి నిద్రపోతాడు. అసలు తిన్నానా, లేదా అని కూడా అడగడు. ఈ మార్పులు క్రొత్తవి. ఉద్యోగం పోవడం వల్ల నాకిస్తున్న ట్రీట్మెంట్ అలాంటిది”
	మొసలి కన్నీరు కార్చడం మొదలు పెట్టింది. అంతవరకూ గలగల లాడుతున్న సింథియా … పారే నదిలా ఏడ్చేసరికి కౌశిక్ నిజం గా బాధపడడం మొదలు పెట్టాడు.
	చటర్జీ తో మాట్లాడలేకపోయావా రాకేష్ గురించి. తానేమయినా మాట్లాడేవాడేమో రాకేష్ తో. తనకు రాకేష్ బాగా తెలుసుకదా.
	మాట్లాడాను, ఇవాళో రేపో మీతో కూడా చటర్జీ మాట్లాడతానన్నారు.
	“నాతో? దేని గురించి?”
	“ఎందుకలా నొచ్చుకుంటారు? ఈ అభాగ్యురాలి మాట అంత చేదయిపోయిందా? నాలా క్రొత్తగా పెళ్ళి చేసుకొని అమెరికా వచ్చే అమ్మాయిలు ఎంతో మంది బాధలు పడుతున్నారు …” అని వెక్కి వెక్కి ఏడ్చింది.
	పూర్తిగా వేరే వేరే డైరక్షన్స్ లోకి తీసుకు వెళ్ళిపోయింది సింథియా తన కేసుని. కౌశిక్ పూర్తిగా జాలితో నిండిపోయిన కబూతర్ అయిపోయాడు. అతని దృష్టిలో రాకేష్ ఒక రాక్షసుడు ఇప్పుడు. చటర్జీని తెచ్చి పెట్టింది తెలివిగా సింథియా, ఇంకా తెలివిగా తన పైన జాలిని సృష్టించుకొన్నది. కౌశిక్ ఇక సింథియా, చటర్జీల గ్రిప్ లోకి మళ్ళీ దూకెయ్యడానికి సిద్ధం గా ఉన్నాడు.
	ఎలా మరికొంతసేపు ఇద్దరూ మాట్లాడుకొని అక్కడినుండి నిష్క్రమించారు. ఆ రాత్రే చటర్జీ దగ్గిరనుండి కౌశిక్ కు ఫోన్. చాలా సేపు ఏవో మాట్లాడుకున్నారు. ఫోన్ పెట్టేశాక…
	కౌశిక్ చాలా సేపు అలాగే కూర్చుండిపోయి చేతిలో ఉన్న వైన్ గ్లాసుని నోటకందించుకొని సన్నగా వైన్ సిప్ చేస్తూ ఆలోచనలో పడ్డాడు.
	ఆ తర్వాత ఏదో నిర్ణయించుకున్నట్లు తలాడించుకొని వెళ్ళి నిద్రపోయాడు.
