రచన: మన్నెం శారద
“అయితే మీ ఆవిణ్ని తీసుకొచ్చే ప్రయత్నం యిప్పుడప్పుడే లేదంటావు” అని అపరిచితమైన కంఠం.
“ఆవిడ నేనడిని కట్నం పూర్తిగా తీసుకొస్తేనే నా గడప తొక్కేది. అంతవరకూ రానిచ్చే ప్రసక్తి లేనే లేదు” అది మోహన్ కంఠం.
“చాలా అన్యాయంరా!”
మోహన్ గట్టిగా నవ్వేడు. “ఏది అన్యాయం. ఇస్తానన్న కట్నం ఎగ్గొట్టి పిల్లని నా గొంతుకి కట్టి పంపటమా?”
“పాపం. ఆయన సర్దుకోలేకపోయేడు. మధ్యలో ఆ అమ్మాయి ఏం చేస్తుంది”
“ఆడపుటక పుట్టినందుకు అనుభవిస్తుంది”
“మరీ సంగతేవిటి? ఎవరో విడోతో ప్రేమాయణం సాగిస్తున్నావని విన్నాను.”
బదులుగా మోహన్ నవ్విన నవ్వుకి ఆ గది ప్రతిధ్వనించింది.
“అవును. కథ క్లైమాక్సుకి వచ్చేసింది. ఈవేళో, రేపో పిట్ట నా వడిలో వాలబోతోంది. పని జరిగేక ఫ్రెండ్‌షిప్ కట్.”
“ఆ చిన్న నీచమైన కోరిక కోసం జీవితాలతో నాటకం ఆడటం తప్పుకదూ!”
“చిన్నది, నీచమైందా? నీకేం తెలుసు బ్రదర్ అందులో థ్రిల్. ఇలా నమ్మించి మోసం చేయకపోతే అది నా కోరిక తీరుస్తుందా. ఎన్నాళ్లనుంచి కష్టపడుతున్నానో తెలుస ఈవిడగారికోసం. నా పనులన్నీ వదలుకొని దాని కొడుకు మీద ప్రేమ నటించి, దానికి తియ్యని కబుర్లు చెప్పి… అబ్బా! ఎంత కష్టం!”
నాకు మతిపోయింది.
కాళ్లకింద భూమి కదలుతున్నట్లుగా వుంది.
నా ఒంట్లో రక్తమంతా మరిగి ఆవిరై నాలోంచి కోపం రూపంలో సెగలు గక్కుతూ బయటకొచ్చేస్తోంది.
ఆ క్షణం ఏం చేస్తున్నానో, ఏం చేయబోతున్నానో నాకు తెలియదు.
తలుపు భళ్ళున తన్నేను.
వాళ్లిద్దరూ ఉలిక్కిపడి నిలబడ్డారు.
నా ఉగ్రరూపం చూసి వాళ్లు భయపడినట్టుగా తోచింది.
నేను మోహన్‌ని లాగి లెంపకాయ కొట్టేను.
అనుకోని ఈ పరిణామానికి వాడి వంట్లో రక్తం విరిగిపోయినట్లు తెల్లముఖం వేశాడు.
“రాస్కెల్! నీ నిజరూపం ఈ రోజున చూశానురా. ఒక ఆడదాని పొందుకోసం, నీ క్షణికమైన సరదాకోసం ఇంత నాటకం ఆడాలా? ఇంత దగా చెయ్యాలా? ఎక్కడో, ఏ మూలో బ్రతుకున్న అభాగ్యుల జీవితాలతో ఆటలాడు కునేందుకు నీకు మనసెలా ఒప్పింది? నీకసలు మనసనేది వుందా? అటు చూడు. ఆ బురదలో రోజూ వేలకువేలు పురుగులు పుడతాయి. చస్తాయి. వాటికన్నా ఎక్కువది కాదురా నీ జన్మ. మనుషుల్ని మంచితనంతో వంచింది బ్రతికే నువ్వు చివరికి కుష్టువ్యాధి సోకి రోడ్ల మీద దేకుతావు. నేను చిన్నప్పుడు మిత్రలాభం చదువుకున్నాను. చాలా బాగుందనుకున్నాను. కాని అందులో మార్జాలం లాంటి మనుషులుంటారని, వాళ్ల బారినుంచి రక్షించు కునేందుకే అలాంటి పాఠాలు పాఠ్యభాగంలో పెట్టేరని తెలీలేదు. దేవుడు కరుణించబట్టి నీ దుర్మార్గం ముందే బయటపడింది.” అంటూ ఏడుస్తూ అదే వూపుతో యింటికొచ్చి పడ్డాను.
నిలువునా వణికిపోతున్న నన్ను చూసి భయపడ్డాడు నానీ. వాణ్ని కావలించుకుని బావురుమని ఏడ్చేను.
శేఖర్ పోయిన తర్వాత అంత ఉద్వేగంతో ఏడవటం అదే మొదటిసారి.
యేడుపు ఆపుకోవాలని నేను ప్రయత్నించలేదు.
“మోసగింపబడ్డాను” అనే బాధ నన్ను నిలువునా వణికింపచేసింది. వ్రేళ్లతో సహా పెకిలింపబడ్డ మొక్కలా మొదలంటా కూలిపోయేను.
శేఖర్ పోయిన దుఃఖాన్ని దిగమ్రింగి, ఆ గాయం మాని బ్రతుకుతున్న నేను నాకంటూ  ఎలాంటి సంబంధం లేని ఓ వ్యక్తి చేతిలో ఇరుక్కుని నిలువునా దగా చేయబడ్డాను.
ఎన్నాళ్లకి ఈ గాయం మానుతుంది.
ఎన్నాళ్లకి తిరిగి నేను మనిషిని కాగలను.
నాకు కళ్లు తిరిగి అంతా చీకటైపోయింది.
నేను కళ్లు తెరిచేసరికి ఎదురుగా జానకమ్మ నిలబడి వుంది.
“కొంచం ఈ హార్లిక్స్ తాగు” ఆమె నా నోటికి గ్లాసు అందించింది.
నేను దుఃఖాతిశయంతో ఆమెని కావలించుకుని వెళ్ళెక్కి  ఏడ్చేసేను.
ఆమె అశ్చర్యంగా నావేపు చూసింది.
ఆ తర్వాత అర్ధమైనట్లుగా తల పంకించి తలుపు దగ్గరగా వేసి వచ్చింది.
“నానీ ఏడీ?” అన్నాను వెక్కుతూ.
“నీ ఏడుపు చూసి బెదిరిపోయి క్రిందకు పరిగెత్తుకువచ్చేడు. తీరా వచ్చి చూద్దునా. నీ వంటిమీద స్పృహ వుంటేనా?  కాస్త నీళ్ళు చిలకరించి విసురుతూ కూర్చున్నా. వాడికేం ఫర్వాలేదులే. క్రింద మా కోడలు అన్నం పెట్టింది. మావాళ్ళతో పాటు పడుకున్నాడు” అంది.
నేను గోడవైపు చూస్తూ పడుకున్నాను. చెంపలమీదుగా కన్నీళ్ళు ధారాపతంగా జారిపోతున్నాయి.
ఆవిడ నావంక తదేకంగా చూసింది.
“వాడు దగా చేసి పోయేడు కదూ?” అడిగింది.
నేను మాట్లాడలేదు. నా దుఃఖం ఇంకా పొంగిపోరలింది. “నేనప్పుడే అనుకున్నా. నువ్వు మీ ఆయన పోయినప్పుడు కూడా ఇంతలా ఏడ్వలేదు. ఆడది మోసపోయినప్పుడే ఇలా గుండెపగిలిపోయి ఏడుస్తుంది. నాకు తెలుసు . నువ్వు నన్ను తీసిపారేస్తావు గాని నేను ఆనాడే అనుకున్నాను. ఎవరైతే అతి మంచితనం నటించి అతి తక్కువ కాలంలో దగ్గరవుతాడో వాడు నమ్మదగ్గవాడు కాదని. పాఠాల్లో చదువుకోలేదూ. నీచులతో స్నేహం ఉదయపు వేళ నీరెండలాంటిదని. ఇహ ఏడ్చింది చాలు. ఎవరైనా వింటే సిగ్గుచేటు. ఈ పనికిమాలిన స్నేహాలు మాని ఇహ పిల్లవాణ్ని జాగ్రత్తగా చూసుకో.” అని మందలించింది.
పెద్దతరహాలో విరిచినట్లు మాట్లాడినా ఆమె మాటల్లో నిజం ద్యోతకమైంది.
కాని ఆమె చెప్పినంత తేలిగ్గా నేను మనిషిని కాలేకపోయేను. మోహన్ నా గుండెలో లోతుగా చేసిన గాయం అంత త్వరగా మానలేదు.
క్షణక్షణం అతను వంచన చేస్తూ మాట్లాడిన ప్రతి మాటా, చూపిన నటన గుర్తొచ్చి నా హృదయం పెట్రోలు పోసి  అంటించినట్లుగా భగ్గుమనేది.
ఆ  బాధ భరించలేక మంచమెక్కేను.
చివరికి అది టైఫాయిడ్‌లోకి దింపింది.
ఆ సమయంలో మాటతీరు ఎలాంటిదైనా జానకమ్మ చేసిన సాయం నేను మరిచిపోలేనిది. అందుకే ఆమెంత పొరబాటుగా మాట్లాడినా నేను ఏమీ అనలేను.
తర్వాత నా జబ్బు సంగతి తెలిసి మీరు రావడం, నాకు సేవ చేయడం, ఆ సేవలలో నా బాధల్ని మరచి నేను మీకు దగ్గర కావటం, అన్నీ మీకు తెలిసినవే.
ఒంటరితనం భరించలేక నేను మిమ్మల్ని పెళ్లి చేసుకోటానికి అంగీకరించినా మోహన్ చేసిన మోసం నా గుండెలో ఏదో భయాన్ని సృష్టించింది. అందుకే నేను మీకు అన్నివిధాలా దగ్గర కాలేక, కాలేకుండా వుండలేక నలిగిపోయిన వేదనతో కుమిలిపోతున్నాను. ఇప్పుడు చెప్పండి నా అనుమానాలు నిరాధారమైనవేనా? నా భయాలు కేవలం నేనూహించుకున్నవేనా?” స్వాతి కన్నీళ్లతో సారధిని ప్రశ్నించింది.
సారధి కాసేపు మాటలాడలేనట్లు చూసేడు. మొదటిసారిగా ఆమె తన ఎదురుకొచ్చి అంతసేపు మాట్లాడింది. మనసు విప్పి భయాలని బయటపెట్టింది.
ఆ విషయం అతనికి ఆనందం కలిగించింది. ఆ తర్వాత ఆమెని బుజ్జగిస్తున్నట్లు ఆమె వీపు నిమిరి లోపలికి తీసుకెళ్ళేడు సారధి.
ఆమెను మంచం మీద పడుకోబెట్టి “పడుకో! నీ మీద నాకేం కోపం లేదు. నీ బాధ నాకర్ధమైంది. నానీకి తండ్రిని నేనే అనుకుంటే నీకెలాంటి భయాలు వుండవు. ఈ రోజునుంచి గతాన్ని సమాధి చేసి కేవలం భవిష్యత్తు మీద ఆశతో ఆనందంగా బ్రతకడం నేర్చుకో. నన్ను నమ్ము” అతడు ఆమెని దుప్పటి కప్పి పక్క గదిలోకి వెళ్లిపోయాడు.
అతన్ని అల్లుకుపోయి అతని గుండెలో ధైర్యంగా ఒదిగిపొవాలన్న ఆమె కోరిక కోరికగానే మిగిలిపోయింది.
ఆమె గాఢంగా నిట్టూర్చి  కళ్ళు మూసుకుంది.
ఇంకా వుంది.
రచన: గిరిజ పీసపాటి
బిఎడి లో మంచి రాంక్ రావడంతో “టీచర్ ట్రైనింగ్ కోసం విజయనగరం వెళ్ళి జాయిన్ అవనా?!” అని నాగ అడగగానే “ఇక్కడ నన్ను, పిల్లల్ని వదిలేసి నువ్వు విజయనగరం వెళిపోతే ఎలా?” అంటూ ఎదురు ప్రశ్న వేసాడు పెదబాబు.
“సీజన్ పాస్ తీసుకుని, రోజూ ఉదయం వెళ్ళి, సాయంత్రానికల్లా వచ్చేస్తానండీ. ఎలాగూ వసంత, గిరిజ ఉదయం ఏడు గంటలకే కాలేజ్ కి వెళిపోతున్నారు. మీరు నాని కూడా తొమ్మిది గంటలకల్లా వెళిపోతారు.”
“మీరందరూ తిరిగి ఇంటికి వచ్చేసరికి సాయంత్రం అవుతోంది. ఉదయం వంట చేసి వెళిపోతాను. తిరిగి వచ్చాక రాత్రి వంట చేసేస్తాను. మిగిలిన పనులు ఎలాగూ ఆడపిల్లలు చూసుకుంటున్నారు కదా!” అంది నాగ బతిమిలాడుతున్న ధోరణిలో.
“చూద్దాం లే!” అని అక్కడికా టాపిక్ కట్ చేసి వెళిపోయాడు పెదబాబు. జాయినింగ్ డేట్ దగ్గర పడుతుండడంతో మళ్ళీ మళ్ళీ భర్తను అడగడం, అతను సమాధానం కూడా ఇవ్వకుండా మౌనంగా ఉండిపోవడం జరగసాగింది.
మర్నాడు ఉదయం వెళ్ళి జాయిన్ అవాల్సి ఉండడంతో ఆరోజు ఏ విషయం ఖచ్చితంగా చెప్పమని నిలదీసింది నాగ. “నేను సమాధానం చెప్పకుండా మౌనంగా ఉన్నానంటే నాకిష్టం లేదని అర్థం. మరోసారి ఈ విషయం నా దగ్గర ప్రస్తావించకు” అన్న భర్త మాటలకు నిశ్చేష్టురాలై మ్రాన్పడి కూలబడిపోయింది.
కాసేపు స్తబ్దుగా ఉండిపోయిన నాగ మనసులో సంఘర్షణ మొదలైంది. ‘ఈయనని అడిగే కదా ఎగ్జామ్ రాసాను. మంచి రాంక్ కూడా వచ్చి పక్క ఊరిలోనే సీటు వస్తే కూడా పంపనంటున్నారెందుకు? తన స్నేహితురాలి భర్త ఏకంగా తిరుపతి పంపించాడు.’
‘డెబ్భై ఏడు సంవత్సరాల వయసులో విశ్రాంతి తీసుకుంటూ, శేష జీవితం గడపాల్సిన తన తల్లి బరువైన గుండిగలు ఎత్తి అన్నం వారుస్తూ, మండుటెండలో గాడిపొయ్యి వేడిని భరించి మరీ కష్టపడి వంట చేసి సంపాదిస్తోంది.’
‘తన రక్తాన్ని చెమటగా మార్చి సంపాదించిన సొమ్ముని తన చదువు కోసం పంపింది. ఇప్పటి వరకు పెట్టిన ఖర్చంతా వృధా అయిపోయినట్లేగా! ఈయనకి ఇష్టం లేకపోతే ముందే చెప్పొచ్చుగా!’ అనుకుని బాధ పడసాగింది.
తల్లికీ విషయం తెలిస్తే బాధ పడుతుందని ఉత్తరం కూడా రాయలేదు. ఇంత బాధను అనుభవిస్తున్నా నాగ కంటి నుండి ఒక్క కన్నీటి చుక్క కూడా రానియ్యలేదు. ఇంట్లో రొటీన్ గా ఎవరి పనులు వారు చేసుకుపోతున్నారు తప్ప ఎవరూ మునుపటిలా హుషారుగా లేరు.
వారం రోజుల్లో అమ్మమ్మ దగ్గర నుండి ఉత్తరం వచ్చింది. ‘నాగ ఉత్తరం కోసం ఎదురు చూసానని, రోజూ ట్రైనింగ్ కి వెళ్ళి వస్తుండడంతో బహుశా తీరిక లేక రాయలేదేమోనని ఇక ఆగలేక తనే రాస్తున్నానని, ట్రైనింగ్ ఎలా సాగుతోందో తెలియజేయమని, బస్ పాస్ కి, ఇతర ఖర్చులకు డబ్బు అవసరమైతే తను పంపుతానని’ రాసింది.
ఇక తప్పక జరిగిన విషయం చెప్తూ ఉత్తరం రాసింది నాగ. అది చదివిన అమ్మమ్మ కూడా చాలా బాధ పడింది. అయినా ‘జరిగిందేదో జరిగింది. జరిగిన విషయానికి బాధపడుతూ నీ ఆరోగ్యం పాడుజేసుకోకు. పిల్లలను బాగా చదివించు. నీ కలలు వారి ద్వారా నెరవేర్చుకో’ అని హితవు పలుకుతూ జవాబు ఇచ్చింది కూతురికి.
ఆడపిల్లలిద్దరూ ఒక్కోరోజు బస్ టికెట్ కొనడానికి కూడా డబ్బు లేక, అక్కయ్యపాలెం నుండి AVN కాలేజి కి నడుచుకుంటూ వెళ్ళాల్సి రావడంతో ఉదయం ఆరుగంటలకే ఇంటినుండి బాయలుదేరాల్సి వచ్చేది. ఉదయం టిఫిన్ తినే అలవాటు ఎప్పుడూ లేదు.
ఉదయం ఏడు గంటలకు కాని ఆరోజు కూర కొనడానికి కావలసిన డబ్బు (ఐదు రూపాయలు) పెదబాబు ఇచ్చేవారు కాదు. దాంతో వంట అవక లంచ్ కూడా పట్టుకెళ్ళక ఇద్దరూ రోజూ రాత్రి ఒక్క పూట మాత్రమే భోజనం చేసేవారు. ఉదయం పూట కాఫీ మాత్రం తాగి వెళ్ళేవారు.
దాంతో షగర్ పేషెంట్ అయిన వసంత, అసలే బక్క ప్రాణి అయిన గిరిజ ఇంకా నీరసించిపోసాగారు. మొత్తానికి ఆడపిల్లలిద్దరూ ఇంటర్ సెకెండ్ ఇయర్ కి, నాని టెన్త్ క్లాస్ కి వచ్చారు. తిరిగి కాలేజి రీ ఓపెన్ అవడానికి నెల రోజులు సమయం ఉందనగా వసంత తండ్రితో “కాలేజీకి దగ్గరలో ఇల్లు తీసుకుందాం నాన్నా!” అంది.
“ఇంత తక్కువ ధరలో ఆ ఏరియాలో ఇల్లు దొరకదు. అయినా ఇది బాగానే ఉంది కదా! అన్నాడాయన. “మీరు, తమ్ముడు ఉదయం తొమ్మిది గంటలకు బయలుదేరి కేరేజి తీసుకుని, సైకిల్ మీద వెళతారు కనుక మీకు బానే ఉంటుంది.
నేను, చెల్లి నడుచుకుంటూ వెళ్ళి, ఆకలితో నడుచుకుంటూ తిరిగి వచ్చేసరికి ప్రాణాలు కడబట్టిపోతున్నాయి. ఇల్లైనా మార్చండి. లేదా మర్నాటి కూర డబ్బులు ముందురోజే ఇచ్చి, మా బస్ ఛార్జి కి కూడా డబ్బులివ్వండి. రెండిట్లో ఏదనేది మీరే నిర్ణయించుకోండి” అంటూ తెగేసి చెప్పింది.
ఆ ఇంట్లో తండ్రితో ధైర్యంగా మాట్లాడగలిగేది వసంత మాత్రమే. నాగ కూడా భర్త మాటకు ఎదురు చెప్పదు. కాకపోతే భర్త మూడ్ బాగుంటే అప్పుడప్పుడు సెటైర్స్ వేస్తుందంతే. వసంత గట్టిగా చెప్పడంతో ఇల్లు మార్చడానికి గ్రీన్ సిగ్నల్ ఇచ్చాడు పెదబాబు. ప్రభాత్ థియేటర్ కు దగ్గరగా, కాలేజీకి కిలోమీటర్ దూరంలోకి ఇల్లు మార్చారు.
ఇంతలో పెదబాబుకి బావగారి వరసయ్యే ఒకతను వీళ్ళ ఇంటికి వచ్చి “నేను, నా ఫ్రెండ్స్ మరో ముగ్గురం కలిసి హోల్ సేల్ మెడికల్ షాప్ పెట్టాలనుకుంటున్నాం. మీరు కూడా అందులో కొంత పెట్టుబడి పెడితే మంచి లాభాలు వస్తాయి. ఆడపిల్లల పెళ్ళిళ్ళు, నాని చదువు ఇలా దేనికీ ఇబ్బంది పడక్కరలేదు” అని నచ్చచెప్పాడు.
“నువ్వు చెప్పింది బాగానే ఉందన్నయ్యా. కానీ మా ఆర్ధిక పరిస్థితి నీకు తెలియనిది కాదు. ఇంట్లో చిన్న చిన్న ఖర్చులనే తట్టుకోలేకపోతున్నాం. ఇక బిజినెస్ లో పెట్టుబడి పెట్టడం అంటే మా వల్ల కాదన్నయ్యా!” అంటూ నిక్కచ్చిగా చెప్పేసింది నాగ
“మీ మామగారిని అడిగితే ఇస్తారుగా. పెద్ద అమౌంట్ కాదు. పదివేల రూపాయలు మాత్రమే” అన్నాడాయన. “అమ్మో! పదివేలే!? నేనడగను” అన్నాడు పెదబాబు. “నువ్వడగొద్దు. నేనే ఆయనని అడిగి ఒప్పిస్తాను. కాకపోతే నువ్వు నా పక్కన ఉండు చాలు” అని చెప్పడంతో సరేనన్నాడు పెదబాబు.
ఈ బంధువు మాటంటే పీసపాటి తాతకి‌ కూడా బాగా గురి. దాంతో ఆయన పెద్దగా శ్రమ పడాల్సిన పని లేకుండా వెంటనే ఒప్పుకుని, అవసరమైన పదివేల రూపాయలు అతని చేతిలో పెట్టి, డాక్యుమెంట్ రాయించారు.
వెంటనే వైజాగ్ లో హోల్ సేల్ మెడికల్ షాప్ ను నిరాడంబరంగా పూజ చేసి ఓపెన్ చేసారు. వీళ్ళ చేత పెట్టుబడి పెట్టించిన బంధువు మేనిజింగ్ పార్ట్నర్ గాను, మిగిలిన వాళ్ళంతా స్లీపింగ్ పార్ట్నర్స్ గానూ ఉండేవారు.
పార్టనర్స్ లో ఒకతను ఆడిటర్ కూడా కావడంతో అకౌంట్స్, టాక్స్ లకు సంబంధించిన పనులన్నీ ఆయన చూసుకునేవారు. స్టాక్ డెలివరీకి, కలెక్షన్లు వసూలు చేయడానికి ఇద్దరు బాయ్స్ ని అపాయింట్ చేసారు.
అయితే రెండు సంవత్సరాలు ఆగితే తప్ప లాభం ఎంతొచ్చిందో తెలియదు కనుక అంతవరకు షాప్ లో పెట్టిన పెట్టుబడి మీద రిటర్న్స్ ఆశించొద్దని ఖచ్చితంగా చెప్పాడా బంధువు.
ఇంతలో షాప్ లో పెట్టుబడి పెట్టిన ఒకాయనకు బైపాస్ సర్జరీ చెయ్యాల్సిరావడంతో ఆయన తన పదివేల రూపాయలను వెనక్కు తీసేసుకున్నారు. 
          ***** సశేషం ******
రచన: చంద్రప్రతాప్ కంతేటి

వెంటాడే కథలు!
నా వృత్తిలో భాగంగా దేశ దేశాల కథలు, మనదేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో.. రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి.. ప్రాతఃస్మరణీయ శక్తి!
ఎందరో రచయితలు.. అయితే కొందరే మహానుభావులు! వారికి పాదాభివందనాలు!!
-చంద్రప్రతాప్ కంతేటి
విపుల / చతుర పూర్వసంపాదకులు
*************************************************************************************
బిభూతి భూషణ్ ఇంటి ప్రాంగణమంతా పెళ్ళికి వచ్చిన అతిథులతో కళకళలాడుతోంది. పెళ్లి విందుకు ఏర్పాట్లు చకచకా జరుగుతున్నాయి. అమ్మాయిలూ అబ్బాయిలూ ఎవరి మోహంలో చూసినా ఆనందోత్సాహాలు.. నవ్వుల పువ్వుల కేరింతలు..వెక్కిరింతలు.. హాసాలు, పరిహాసాలూ! ఖరీదైన రంగురంగుల దుస్తుల్లో పెళ్ళివారూ అతిథులు పెళ్లింటిని హరివిల్లులా మార్చేశారు. ఎటుచూసినా పచ్చని తోరణాలు, ఆసనాలు, అలంకరణలూ చూపు తిప్పుకోనివ్వడం లేదు. 
బిభూతి భూషణ్ దంపతులకు క్షణం తీరికలేదు.
వారి ఏకైక కుమార్తె జ్యోత్స్నాదేవి పెళ్లివిందు మరి!
పై అంతస్తులో ఉండే ఇంద్రాణి హడావిడికి అంతే లేకుండా ఉంది.
బిభూతి గారికి ఆమె ఏకైక చెల్లెలు.
ఆరేళ్ళ క్రితం ఇలాగే అంగరంగ వైభవంగా తోబుట్టువుకు వివాహం జరిపించి చెల్లెలిని, బావగారు సుజిత్ ను తమ మేడపైన వాటాలో ఉంచుకుని కంటికి రెప్పలా చూసుకుంటున్నారు బిభూతి భూషణ్.
ఆయనకు చెల్లెలంటే ప్రాణం..
ఆమెకు అన్నగారంటే పంచప్రాణాలు!
ఆడపడుచును, ఆమె భర్తను కాలు కందకుండా చూచుకునే దొడ్డ ఇల్లాలు బిభూతి గారి భార్య.
విందుకు వస్తున్న అతిధులను, బంధువులనూ సాదరంగా లోనికి ఆహ్వానిస్తూ ముఖద్వారం దగ్గర తీరిక లేకుండా ఉన్న బిభూతి దంపతులు విందు జరిగే పందిట్లో కలకలం విని కంగారు పడిపోయారు. ఏం ప్రమాదం వాటిల్లిందోనని వణికిపోయారు. కేకలు, అరుపులు.. మనుషులు పరుగెడుతున్న సవ్వడులు వారి మనసులో అలజడి రేపాయి.
ఎవరో ”హమ్మో అయ్యో ..” అని సన్నగా రోదించడం వినిపిస్తోంది.
ఒకవైపు నుంచి బిభూతి దంపతులు, మరోవైపు నుంచి ఇంద్రాణి వడివడిగా ఆ వైపు పరుగెత్తారు.
అక్కడి దృశ్యం చూసి ముగ్గురూ నివ్వెరపోయారు.
పెద్దపెద్ద పళ్ళాల్లో వడ్డనకు సిద్ధంగా సేవకులు ఉంచిన రసమలై నేలపాలైంది. ఇతర మిఠాయిల పరిస్థితీ అదే!
చపాతీలు, రుమాలీ రోటీలు చెల్లా చెదరుగా పడి ఉన్నాయి.
కూరలు, కుర్మాలు, పాయసాలు, పులుసులు ఉన్న పాత్రలను దొర్లించడానికి ఉద్యుక్తుడవుతున్నాడు సుజిత్!
భార్య ఇంద్రాణిని, బావగారినీ చూసి వెకిలిగా నవ్వాడు.
అతిథులంతా ఆశ్చర్యంగా చూస్తున్నారు.
సుజిత్ ను ఎవరు ఏమనగలరు?
స్వయానా బిభూతి గారి బావ, ఇంటి ఆడపడుచు ఇంద్రాణి భర్త!
అక్కడి పరిస్థితి చూసి ఇంద్రాణి కళ్ళు తిరిగి కుర్చీలో కూలబడింది.
ఎంతో బందోబస్తు చేసి వచ్చినా తన భర్త కిందకు ఎలా వచ్చాడు?
ఎవరైనా పైకి వెళ్లి తలుపు గొళ్ళెం తీశారా? లేక కిందకు వచ్చే హడావిడిలో తనే గొళ్ళెం వేయడం మరచిందా?
కానీ ఆ క్షణంలో బిభూతిగారు తన ప్రవర్తనకు విరుద్ధంగా అగ్నిహోత్రావధానులే అయ్యారు.
వడివడిగా సుజిత్ వైపు అడుగులు వేసి ఆ చెంపా ఈ చెంపా వాయించేశారు. ఏడుస్తున్నా ఊరుకోలేదు.. వంగదీసి వీపు మీద బలమంతా ఉపయోగించి పిడిగుద్దులు గుద్దారు..
అప్పటికి ఈ లోకంలోకి వచ్చిన ఇంద్రాణి గబగబా అన్న దగ్గరకు పరుగెత్తి సుజిత్ కు అడ్డంగా నిలబడింది. భర్త మీద దెబ్బ పడకుండా కాచుకుంది.
బిభూతి భార్య కూడా తన భర్తను దూరంగా లాక్కుపోయింది.
తన కూతురి పెళ్ళిలో తనకింత అవమానం జరగడం తట్టుకోలేక పోయారు బిభూతి.
ఆయన కోపం ఇంకా చల్లారలేదు కాబోలు..
సుజిత్‌ను మేడ ఎక్కిస్తున్న ఇంద్రాణిని పక్కకు నెట్టి మరో రెండు గుద్దులు గుద్దారు. తర్వాత అతని చేతులు పట్టుకుని బరబరా లాక్కెళ్లి ఇంద్రాణి గదిలో కూలేశారు.
ఆ రభసలో సుజిత్ గోడకు చేరబడ్డాడు.
”కిందకు వచ్చావంటే నరికి పోగులు పెడతా” అని సుజిత్‌ను హెచ్చరించి కిందకు దిగుతున్న బిభూతిని చూసి మొహం తిప్పుకుంది ఇంద్రాణి.
చెల్లెలి ఆగ్రహాన్ని, మనసును పట్టించుకునే మానసిక స్థితిలో లేరు బిభూతి.
ఇంద్రాణి తన వాటా లోపలికి వెళ్లి పెద్ద శబ్దం అయ్యేలా తలుపు బిడాయించుకుంది. గడియ వేసిన శబ్దం కూడా గట్టిగా వినిపించింది.
పానకంలో పుడకలా జరిగిన ఈ గందరగోళానికి ఇరువైపుల పెళ్ళివారు, బంధుమిత్రులు, అతిథులు కాసేపు మూడీగా మారిపోయారు. అరగంట ముందున్న హుషారు వాతావరణం స్థానే ఒకరకమైన స్తబ్దత, నిరుత్సాహం అక్కడ నెలకొంది.
బిభూతికి తలకొట్టేసినట్టుంది.
తన ముద్దుల కుమార్తె పెళ్ళిలోనే ఇలాంటి సంఘటన జరగడం విపరీతంగా బాధించింది. ఇంద్రాణి మరికొంత జాగ్రత్త వహించాల్సింది.. తలుపు బయట గొళ్ళెం పెట్టకుండా తనెందుకు కిందకు దిగినట్టు?
అవును నిజమే తనే ఆమెను తొందర పెట్టాడు..
‘మేనకోడలి ముస్తాబు వగైరాలు నువ్వు చూసుకోవా ఇందూ? త్వరగా తెముల్చుకుని రావచ్చు గదా? ఎంతసేపు సర్దుతూ కూర్చుంటావు.. వియ్యాలవారంతా వచ్చేస్తున్నారు’ అని ఉదయం నుంచి నాలుగుసార్లు తనే పైకి వెళ్లి చెల్లిని పిల్చాడు.
‘నిజమే పిలిచాడు.. అయితే భర్త విషయం తను పట్టించుకోనవసరం లేదా? అతను అందరిలాంటి వాడు కాదని తెలిసిందే గదా? తలుపు గొళ్ళెం పెట్టి రావద్దూ’
అందరితో పైకి నవ్వుతూ మాట్లాడుతున్నాడు గానీ మనసు ఆలోచనలతో కందిరీగల తుట్టెలా తయారైంది.
జ్యోత్స్న భర్త అత్తమామలు ఏమనుకున్నారో.. ఆడబిడ్డలు ఏమనుకుంటున్నారో..
విందు మొదలైంది.
బంధుమిత్రులు కూడా చెవులు కొరుక్కుంటున్నారు..
”బంగారు బొమ్మలాంటి చెల్లెలికి ఒక ముదనష్టపు సంబంధం చేశాడు.. తన కూతురికేమో చక్కని సంబంధం చేసుకుంటున్నాడు”
”బిభూతి చెల్లెలికి అన్యాయం జరిగిన మాట నిజమే. కానీ అతను కావాలని చేసింది కాదు. మధ్యవర్తుల మాట నమ్మి బొక్కబోర్లా పడ్డాడు. ఇప్పుడు ఇంద్రాణి నరకం అనుభవించాల్సి వస్తోంది. ఇవ్వాళ ఏకంగా తన భర్తను అన్న గొడ్డును బాదినట్టు బాదుతున్నా నోరెత్తలేని పరిస్థితి. ఆమెకు ఎంత అవమానం?”
అరగంటలో ఒక పంక్తి లేచింది.
తర్వాత పంక్తిలో- బిభూతి కుటుంబ సభ్యులు కూడా కూర్చున్నారు.
ఇంద్రాణిని భోజనానికి పిలవమని సేవకుడిని పంపారు బిభూతి.
ఆమె తలుపు తీయడం లేదని ఐదు నిమిషాల తర్వాత వచ్చాడు సేవకుడు.
బిభూతికి చిరాకు పుట్టింది.
‘తను తొందరపడ్డాడు కానీ అది ఎందుకో తెలియనంత అమాయకురాలా తన చెల్లెలు? అనుకోకుండా ఇలాంటివి జరుగుతుంటాయి. అంత మాత్రానే చెల్లెలు పట్టుదలకు పోవాలా?’ మనసులో అనుకుని తన భార్యను పంపాడు.
వదినగారికి తాను ససేమిరా రానని చెప్పి పంపేసింది మరదలు.
ఆమె ఎంత బతిమాలినా ప్రయోజనం లేకపోయింది.
భోజనాలు కావించి పందిట్లో బాతాఖానీలో మునిగితేలుతున్న బంధుమిత్రుల చెవినబడింది ఈ వార్త!
వాళ్లకు చర్చించుకోవడానికి ఓ మంచి టాపిక్ దొరికింది.
కొందరు బిభూతి పక్షం వహించారు.
ఇంకొందరు ఇంద్రాణిని సమర్ధించారు.
”అంత అవమానం జరిగాక ఆ పిల్ల ఎందుకు కిందకు వస్తుంది?”
”అన్నగారికి జరిగింది అవమానం కాదా? తను ఆ మాత్రం అర్థం చేసుకోలేదా.. చదువుకున్న పిల్లేనాయె”
”ఎంత చదువుకుంటే మాత్రం కట్టుకున్న మొగుణ్ణి అన్నగారు గొడ్డులా బాదడం ఏ ఇల్లాలు సహిస్తుంది? అయినా ఆ అన్నకు తెలియదా తన బావగారి మానసిక పరిస్థితి? తెలిసుండీ రెచ్చిపోవాల్సిన అవసరం ఏముంది?”
”తల్లిదండ్రులు చనిపోయినప్పటి నుంచి చెల్లెని కన్నకూతురిలా పెంచుకున్నాడు బిభూతి. ఆ సంగతి మనందరికీ తెలుసు..అది మరచిపోతే ఎలా ?”
అయితే చెవులు కొరుక్కోవడమే తప్ప ఎవరూ గట్టిగా రాద్ధాంతాలు చేయలేదు.
తనంత తనే లేచి బిభూతి ఇంద్రాణిని పిలవడానికి వెళ్ళాడు.
అతనిలో పితృవాత్సల్యం పొంగిపొర్లుతోంది. మరోవైపు పశ్చాతాప భావన కూడా కాల్చేస్తోంది.
”ఇందూ.. నువ్వు లేకుండా మేమెప్పుడైనా భోజనం చేశామా? నువ్వు తిని, బావగారికి ఇంత తీసుకుని వద్దుగాని..లేచి రామ్మా.. ఈ అన్నయ్య చేసింది తప్పే ఒప్పుకుంటాను”
లోపలినుండి సమాధానం లేదు.
”అమ్మా నేను తప్పే చేశాను.. ఇవ్వాళ నన్నేదో దయ్యం పూనింది.. అనవసరంగా బావగారిని కొట్టాను. దానికి సిగ్గుపడుతున్నానమ్మా. కావాలంటే మీ ఇద్దరి కాళ్ళు పట్టుకుని క్షమాపణలు చెబుతానమ్మా.. ఇక్కడ కాదు.. కింద పందిరిలోనే అందరి సమక్షంలోనే చెబుతానమ్మా. ఈ అన్నను క్షమించి తలుపు తీయమ్మా.. మా అమ్మకదూ.. నా మాట వినవూ” దుఃఖంతో ఆయన కంఠం రుద్ధమైంది.
”అన్నయ్యా నీ తప్పేంలేదు. తప్పంతా మాదే ! నువ్వే మా ఇద్దరినీ క్షమించాలి.. వెళ్లి భోజనం చెయ్యి.. ఇప్పటికే ఆలస్యం అయింది.. నా కోసం చూడొద్దు..” ఇంద్రాణి తలుపు తీయకుండానే జవాబు చెప్పింది అన్నగారికి.
అన్నగారు పరిపరి విధాలుగా అర్ధించినా ప్రయోజనం లేకపోయింది.
తర్వాత మేనకోడలు జ్యోత్స్న వచ్చింది.
ఇందూ, జ్యోత్స్నలు మేనత్త మేనకోడలే కాదు.
మంచి స్నేహితులు కూడా. ఇద్దరినీ రెండు కళ్లలా చూసుకున్నారు బిభూతి దంపతులు.
మేనకోడలు ఎంతసేపు పిలిచినా ఇంద్రాణి తలుపు తీయలేదు..
చివరికి ఏడ్చినా ఆమె హృదయం కరగలేదు.
అన్యమనస్కంగానే అందరి భోజనాలూ అయ్యాయి ఒక్క ఇంద్రాణి దంపతులు తప్ప!
బంధు మిత్రులందరూ వెళ్లిపోయారు.
మగపెళ్ళివారు కూడా సెలవు పుచ్చుకున్నారు.
పెళ్లిపందిరి ఖాళీ అయింది.
సేవకులు సామాన్లు సర్దుకుంటున్నారు.
పొద్దువాలింది.
మరోసారి ప్రయత్నిద్దామని బిభూతి దంపతులు మేడ మీది ఇంద్రాణి వాటాకు వెళ్లారు.
తలుపు కొట్టగానే తెరుచుకుంది.
ఇంద్రాణి జుట్టు విరబోసుకుని పిచ్చిదానిలా కనిపించింది. ఏడ్చి ఏడ్చి ఆమె కళ్ళు ఉబ్బిపోయి ఉన్నాయి.
ఆమెను ఆ స్థితిలో చూసి అన్నగారి మనసు కరిగిపోయింది.
”ఏంటమ్మా ఈ వాలకం. ఈ అన్నయ్య మీద ఇంత అలక న్యాయమేనా..?” అంటూ మంచం వైపు చూసిన బిభూతిగారికి బావ సుజిత్ కనబడలేదు.
ఆశ్చర్యంగా పక్కకు చూశారు.
మధ్యాన్నం గదిలోకి తను నెట్టినప్పుడు గోడకు ఎలా చేరబడి ఉన్నాడో అలాగే అక్కడే ఉన్నాడు..
గోడమీద, అతని చొక్కా మీద, అక్కడి నేల మీద చిక్కని రక్తం పేరుకుని ఉంది..
ఆయనకేదో అర్థం అయ్యీ కానట్టుంది.
పిచ్చి చూపులు చూస్తున్నాడు.
అంతలో ఒక్క ఉదుటున ఇంద్రాణి అన్నను కౌగిలించుకుని భోరున ఏడ్చింది.
వదినగారు శిలాప్రతిమలాగే నిలబడిపోయింది.
”పెళ్లి ఉత్సాహంలో ఉన్న మిమ్మల్ని ఇబ్బంది పెట్టకూడదనే తలుపు తీయలేదన్నయ్యా” అంటున్న చెల్లెలి మొహంలోకి చూడలేకపోయారు బిభూతి.
”ఎప్పుడు జరిగింది?” నూతిలోనుంచి వచ్చినట్టున్నాయి ఆయన మాటలు..
”పొద్దున్న నువ్వు గదిలోకి తోసినప్పుడే తల గోడకు బలంగా తగిలింది కాబోలు. అప్పుడే వెళ్ళిపోయాడు..” వెక్కుతూ ఆమె అంటున్న మాటలు ఆ అన్నగారి గుండెల్నిచిత్రవధ చేశాయి. 
     -:000:-

నా విశ్లేషణ:
నాకు గుర్తున్నంతవరకు ఈ కథ బెంగాలీ రచయిత్రి ఆశాపూర్ణాదేవి గారిది. జ్ఞానపీఠ గ్రహీత అయిన ఆమె కలం నుంచి అద్భుతమైన రచనలు ఎన్నో వెలువడ్డాయి. కథ పేరు మర్చిపోయాను గానీ విషయం ఆసాంతం గుర్తుంది. మానవీయ కోణంలో సాగిన చక్కని ఇతివృత్తం. సంభాషణలు సహజంగా సాగాయి. ఈ కథలో పాఠకులకు తెలియాల్సిన కొన్ని విషయాల్ని రచయిత్రి గుంపులో గోవిందయ్యలతో చెప్పించడం ఆమె రచనా వైచిత్రికి నిదర్శనం. ఇందులో కొన్ని అవాంఛిత ఘటనలే తప్ప ప్రతినాయకులు ఎవ్వరూ లేకపోవడం కూడా గమనార్హం.
1909 జనవరి 8న జన్మించిన ఆశాపూర్ణాదేవి 1976లో భారత ప్రభుత్వం ఇచ్చే ‘పద్మశ్రీ’ పురస్కారాన్ని, జ్ఞానపీఠ్ అవార్డును, పొందారు. వారు తన 86 ఏళ్ల వయసులో 1995 జులై 13న పరమపదించారు. 
‘ముక్తిక్షేత్రంతో ముక్తిక్షేత్రం’
రచన: రమా శాండిల్య

ఈ మధ్య నేను ‘ముక్తిక్షేత్రము’ అనే పుస్తకం నా కాశీయాత్రల గురించి వ్రాసాను. ఆ పుస్తకాన్ని కాశీవిశ్వనాథుడి సన్నిధిలో ఒక్కసారి పెట్టి రావాలనే సంకల్పం కలిగింది.
నా మనసులోని మాటను గ్రహించినట్లు నా దగ్గర యోగా నేర్చుకుంటున్న నా శిష్యురాలు ఒకరోజు ప్రొద్దున్నే ఫోన్ చేసింది.
“అమ్మా! నాకు కాశీ చూడాలని ఉంది. అది కూడా మీతో కలిసి చూడాలనుకుంటున్నాను. మీకు వీలవుతుందంటే కార్తీకపౌర్ణమికి కాశీలో ఉండేలా ప్లాన్ చేసుకుందాము.” అని చెప్పింది.
నేను, ‘ఇప్పటి పరిస్థితులలో వీలు కాదేమో!’ అన్నాను.
తను నాలుగురోజులు నాతో ఏమీ మాట్లాడ లేదు. ఉన్నట్లుండి ఒకరోజు ఉదయం ఫోన్ లో, “అమ్మా, మీ పుట్టినరోజు కాశీలో సెలబ్రేట్ చేసుకుందాము మనిద్దరమే!” అని  చెప్పింది.
నేను,  “నా పుట్టినరోజు ఎప్పుడు?” అంటే, తాను నవ్వి, “నాకు తెలుసు కార్తీకమాసంలో వచ్చే మొదటి ఏకాదశి!” అని చెప్పి మళ్లీ తానే, “అందుకే ఏకాదశికి అక్కడుండేటట్లు ఎయిర్ టిక్కెట్ బుక్ చేసేసాను.” అంది.
దానికి నేను, “నా పుట్టినరోజు రెండవ ఏకాదశి నాడు. నా పుట్టినరోజు ఈ రోజు కాదు’ అని చెప్పాను.
“అయ్యో, ఎలా మరి?” అంటే దానికి నేను,
అష్టమి నుండీ పౌర్ణమి వరకు విశ్వనాథుడి గుడిలోనూ, కాశీలోనూ చాలా బావుంటుందనీ, అందుకే  విశ్వనాథుడి పిలుపుగా భావించి, కాశీ వెడదామనీ చెప్పాను.
నవంబర్ పన్నెండవ తారీఖున నేను బెంగుళూర్ నుండి, తాను విశాఖనుండి వారణాసికి చేరేటట్లు ప్లాన్ చేసుకున్నాము. అలాగే గది గురించి కూడా అనుకున్నాము. తాను చాలా చిన్నపిల్ల, కనుక ఎప్పుడూ నేనుండేటట్లు చిన్న గది తీసుకుంటే, తనకు కష్టమని ఆలోచించి మంచి గది కోసం ఆన్లైన్ లో దశాశ్వమేధ ఘాట్ లో చూడమని చెప్పాను.  ‘గోల్డెన్ లాడ్జ్’ లో, సెకండ్ ఫ్లోర్ లో ఏడు వందల ఏభై రూపాయలతో రెండు రోజులకు తీసుకున్నాము.
నవంబర్ పన్నెండున ఉదయం  నేను బెంగుళూర్ నుండి విమానంలో, సంధ్య విశాఖపట్నం నుండి బయలుదేరి, వారణాసి ఎయిర్ పోర్టులో కలిసి, అక్కడినుండి కేబ్ మాట్లాడుకుని, కాశీ విశ్వనాథుడి గుడికి వంద మీటర్ల దూరం లోనూ, అన్నపూర్ణ అన్నసత్రానికి పక్కగుమ్మలోనూ ఉన్న గోల్డెన్ లాడ్జికి చేరుకున్నాము.  గదిలో సామానంతా పెట్టేసుకుని, విశ్వనాథుడి గుడికి బయలుదేరి వెళ్ళాము.
వెళ్ళగానే ధూళీపాదంతో అంటే స్నానం, జపం ఏమీ లేకుండా అలాగే ఉన్నవాళ్ళం ఉన్నట్లు దర్శనం చేసుకోడానికి బయలుదేరాము.
మొత్తం దారంతా మారిపోయింది. రెండుసంవత్సరాల క్రితం నేనుచూసిన కాశీకి, ఇప్పుడు నేను చూస్తున్న ఈ కాశీకి అసలు పోలికే లేదు. అంతగా మారింది.
మొదట సాక్షి గణపతిని దర్శించుకుని, నెమ్మదిగా వేలమందిలో  మేమూ ఒకరిగా బయలుదేరాము. కానీ  విశ్వనాథుడిని దర్శించటం చాలా కష్టమైన పని అనిపించి ‘అక్కడే దర్శనం చేయిస్తాను!’ అని వచ్చిన ఒక వృద్ధుడితో ఆయన చేయి పట్టుకుని, శివుని స్పర్శా దర్శనం,  అభిషేకం చేసుకుని అక్కడ ఇచ్చిన హారతి తీసుకుని, ఆ పెద్దాయన చేతిలో ఐదు వందల రూపాయలు పెట్టి, వెంటనే అన్నపూర్ణమ్మను దర్శించుకున్నాము.

దీపావళి అమావాస్యనుండి అష్టమి వరకు అమ్మవారికి బంగారు ముఖము, బంగారు చీరతో అలంకరిస్తారు.  భిక్షాపాత్రతో ఉన్న  శివుడికి,  చేతిలో ఉన్న గరిటతో అన్నపూర్ణమ్మ వడ్డిస్తున్న దృశ్యం… అక్కడే చాలా సేపు, మమ్మల్ని కదలకుండా పట్టి ఉంచింది.
రాత్రి పది గంటలకు కొంచెం అలసటతో, ఆకలితో గుడి బయటకొచ్చి, ఏదో ఒక సందులో తిరుగుతూ ఒక దోశ బండి మీద దోశ వేస్తుంటే వేడిగా దోశ తిని, రూమ్ కొచ్చి పడుకున్నాము.

రెండవరోజు ఉదయం నాలుగు గంటలకు గంగా ఘాట్లో గంగాస్నానం పూర్తి చేసుకుని ఐదింటికి ‘వారాహి’ అమ్మవారి దగ్గరకు చేరుకున్నాము. మేము వెళ్ళేటప్పటికి చాలా మంది కూర్చున్నారు. కానీ గుడి తలపులు తెరువలేదు.
వెళ్ళాక అంటే ఆరు గంటల వరకూ అమ్మవారికి అభిషేకము, అలంకరణ పూర్తి చేసేసి, హారతికి వచ్చేవారు మనిషికి రెండు వందల రూపాయలు కడితే, లోపలివరకూ పిలుస్తామని చెప్పారు.
సరే అని మేము డబ్బు కట్టి లోపలికి వెళ్ళి కూర్చున్నాము. పదినిమిషాల్లో  అమ్మవారి అలంకరణ పూర్తై హారతి మొదలయింది. అక్కడ అమ్మ, హారతి తప్ప ప్రపంచమంతా కనుమరుగై పోయింది.  అంత అద్భుతమైన హారతి అది.  మనసు నిండిన సంతోషంతో కాలభైరవుడి గుడికి బయలుదేరాము.
 

కాలభైరవుడి గుడిలో కూడా చక్కటి దర్శనం చేసుకుని, గుడిలో ఉన్న భద్రకాళి అమ్మవారి దర్శనం చేసుకుని, ప్రక్కనే  ఉపాలయాల్లో ఉన్న లక్ష్మీ నారాయణులు, సీతారామచంద్రులు, చక్రలింగేశ్వరుడి దర్శనం చేసుకుని, ప్రక్కనే ఉన్న దండపాణి దర్శనం చేసుకున్నాము.
అక్కడి నుండి కృత్తివాసేశ్వరుడి గుడిలో కూర్చుని ఉన్న స్వామిజీ చెప్పినట్లుగా, స్వామి లింగానికి అభిషేకం చేసుకుని, తీర్థప్రసాదాలు స్వీకరించి, కొంచెం దూరంలో ఉన్న మహామృత్యుంజయేశ్వరుడి గుడికి వెళ్ళాము.
అక్కడ  పెద్ద లింగాకారంలో పూర్తిగా పాలు, మారేడు దళాలు, తామర పూవులతో అలంకరింపబడి, సర్వాంగ సుందరంగా ఉన్న స్వామి మని దర్శించి, లోపలి మండపాలలో, ఐదు వందలమంది ఏక కంఠంగా మహామృత్యుంజయ మంత్ర పారాయణ చేస్తుంటే, అక్కడే కాసేపు కూర్చుని పారాయణ వింటూ ఉన్నాము.
అక్కడనుండి గోరక్ష సమితి వారి ఆశ్రమంలో ఉన్న గుళ్ళకు వెళ్ళాము. ఆ పవిత్ర స్థలంలో కాసేపు కూర్చుని అక్కడ రంగురంగు చీరలు కట్టుకున్న గుజరాతీ మహిళలు, అక్కడే ఉన్న శివలింగానికి అభిషేకం, పూజ చేస్తుంటే కూర్చుని చూసాము. అది ఒక మంచి అనుభూతి.

అక్కడి నుండి బడా గణేశుడి ఆలయంలో కూర్చుని, ఆయన దర్శనం చేసుకుని విశాలాక్షి గుడికి బయలుదేరాము.
మేము విశాలాక్షి గుడికి చేరేటప్పటికి, గుడిలో అమ్మవారికి మహాభోగ్ (అంటే మహానైవేద్యం) అవుతోంది. ఆలయమంతా శుభ్రం చేస్తున్నారు. ఉదయం నుంచీ తిరిగి తిరిగి అలసిన మేము, అక్కడే ఒకచోట కూర్చున్నాము. అమ్మవారి భోగమయ్యేసరికి ఒక గంట సమయం పట్టింది. అంతసేపూ లలితసహస్ర పారాయణం, అమ్మవారికి సంబంధించిన స్తోత్రాలు చదువుకుంటూ కూర్చున్నాను. అలంకరణ, (శ్రీమార్గము అంటారు ఇక్కడ) నైవేద్యము అయ్యాక తెర తీస్తే, అమ్మవారిని చూడటానికి రెండు కళ్ళూ సరిపోలేదు…  అంత అందంగా ఉంది. హారతి అయ్యాక ప్రసాద వితరణ ఉంది అక్కడే.  అక్కడ హారతులన్నీ  అయ్యాక,  బాగా ఆకలి వేస్తుంటే భోజనానికి అన్నపూర్ణ ఆశ్రమానికి వెళ్ళాము  .

 
అన్నపూర్ణ ఆశ్రమంలో మేము వెళ్ళేటప్పటికి చాలా పెద్ద క్యూ ఉంది. అలాగే లైన్ లో నిలబడి, అరగంట తరువాత భోజనం చేసి ప్రక్కనే ఉన్న మా గెస్ట్ హౌస్ లో విశ్రాంతి తీసుకోవటానికి వెళ్ళాము.
ఒక గంట విశ్రాంతి తీసుకుని  మళ్లీ గంగా స్నానం, గంగా హారతి చూడటానికి బయలుదేరాము.  మేము గంగానది ఒడ్డుకు వెళ్ళేసరికి పడవ అబ్బాయి, ‘రానూ పోనూ 40 రూపాయలు’ అని పిలుస్తున్నాడు.

పడవలో అప్పటికే పది మంది ఉన్నారు. మేము కూడా కూర్చున్నాక ఇంకో పదిమందిని అంటే ఇరవై  మందిని అవతల ఒడ్డుకు చేర్చాడు. తిరిగి పడవదగ్గరకు రావడానికి అరగంట సమయమిచ్చాడు.
ఉదయం సూర్యోదయం చూస్తూ, సాయంత్రం సూర్యాస్తమయం చూస్తూ స్నానం చేయటం కాశీ గంగానదిలో ప్రత్యేకం… స్నానం చేసి, బట్టలు మార్చుకుని, గంగాహారతికి దశాశ్వమేధ ఘాట్ దగ్గరకొచ్చాము.
ప్రక్కనే ఉన్న శీతల ఘాట్ లో ఉన్న సీతామాతను, కామాఖ్యా అమ్మవారిని, శివశివాని అమ్మవారిని దర్శించి,  గంగాహారతి కోసం ఒకపడవలో 50 రూపాయలిచ్చి కూర్చున్నాము.  గంటన్నరపాటు సాగిన ఆ హారతి ఒక ఆధ్యాత్మికానందాన్ని కలిగించింది. అక్కడి నుంచి నెమ్మదిగా విశ్వనాథుడి గుడివైపు నడిచాము.
మేము వెళ్ళేటప్పటికి గుడి చాలా రద్దీగా ఉంది. నెమ్మదిగా అక్కడున్న సెక్యూరిటీ వారికి మా దగ్గర ఉన్న టిక్కెట్స్ చూపి ఆ రద్దీలోనే  నిలబడ్డాము. రాత్రి 9.15 కి హారతి కోసం అలంకారం మొదలు పెట్టి హారతిచ్చేసరికి 10.30 అయింది. అలంకరించిన ఆ శివలింగం, ‘స్వామి కుటుంబం మతో పాటుగా స్వయంగా కైలాసం నుంచి దిగివచ్చారా!’  అనిపించేంత అందంగా, ఆనందంగా అనిపించింది.  వారు పెట్టిన బియ్యం పరమాన్నం తృప్తిగా తినేసి అన్నపూర్ణమ్మ గుడికి బయలు దేరి వెళ్ళాము.

 
మేము అన్నపూర్ణ గుడికి వెళ్ళేటప్పటికి, ఆమెకు చాలా సింపుల్ గా  లేతరంగు చీరకట్టి, అలంకారం కూడా చాలా తేలికగా చేశారు. అప్పుడు వెళ్లిన వారు 100 రూపాయల టిక్కెట్ తీసుకుంటే, అమ్మవారిని స్పృశించి దణ్ణం పెట్టుకోవచ్చు. తరువాత ఒక నవారు మంచం వేసి, దానిమీద ముఖమల్ పరుపు, దిండ్లు వేసి అలంకరించి, హారతివ్వడం మొదలు పెట్టారు. ఒక ఎనిమిదిమంది పిల్లలు డమరుకం లాంటి వాద్యంతో వాయిస్తూ ఉండగా అమ్మవారికి హారతిచ్చారు.ఆ హారతయ్యాక  రూమ్ కొచ్చి పడుకుంటే ఎటువంటి డిస్ట్రబెన్స్ లేని నిద్ర వచ్చింది.
 

మూడవ రోజు ఉదయం మళ్లీ గంగా స్నానం మణికర్ణికలో చేసి, రూమ్ కి వెళ్లి రెడీ అయ్యాక ఒక ఆటో మాట్లాడుకుని తిలాభాండేశ్వరుని గుడికి వెళ్ళాము. అక్కడి నుండి సంకటమోచన హనుమాన్ గుడి, కాళీ గుడి, తులసి మానస మందిర్, త్రిదేవ్ మందిర్, గవ్వలమ్మ గుడి చూసి రూమ్ కొచ్చి భోజనం చేసి, కొంచెం సేపు రెస్ట్ తీసుకుని చిన్న షాపింగ్ చేసుకుని, ఎయిర్ పోర్ట్ చేరి, విమానంలో తిరిగి బెంగుళూర్ చేరుకున్నాను. ఇలా ఈ సారి నా కాశీయాత్ర చాలా సులువుగా అయింది

 
ఈ సారి నేను చేసిన ఈ నా కాశీ యాత్ర అనేక దర్శనాలు, అయ్యవారికి, అమ్మవారికి చేసే హారతులు, అమ్మవార్లకు, అయ్యవార్లకు చేసే అనేకానేక  అలంకరణలు కళ్ళతో చూసే భాగ్యం కలిగిందంటే అది ఎప్పటి పుణ్యమో అనిపించింది.  ఈ నా ”ముక్తిక్షేత్రము”   అనే ఈ చిన్ని రచనకు మెచ్చి ఇదంతా కాశీక్షేత్రము నాకిచ్చిన కానుకగా, మహద్భాగ్యముగా భావిస్తున్నాను.  అందుకే ముక్తిక్షేత్రంతో ముక్తిక్షేత్రాన్ని మీకు అందించడం జరిగింది.
కాశీ వెళ్లిన వారమెవరమైనా ఒక్కవిషయం గుర్తు పెట్టుకోవాలి. ఇతర యాత్రలలాగే దేవస్థానం వారు నిర్ణయించిన టిక్కెట్లు  ఇక్కడ కూడా ఉంటాయి. అది కాక  గుడిలో హారతి కోసం అప్పటికప్పుడు 200 రూపాయల నుంచి 500 రూపాయల వరకూ  అక్కడి పూజారులు డిమాండ్ చేస్తారు. దానిని ఇవ్వడానికి వెనుకాడకుండా వారి చేతిలో పెడితే మంచి హారతి చూస్తాము. అలాగే ఇహంలో, పరంలో చేసే పూజల విషయంలో కొంచెం జాగ్రత్తగా ఆలోచించి, మంచి బ్రాహ్మణుని సంప్రదించి చేసుకోవాలి.  కాశీ  అంటే కాశ్మీర్ కాదని ప్రతి క్షణం మనసున గుర్తుపెట్టుకుంటే కాశీ క్షేత్రం అమ్మానాన్నలా, గురువులా చేయి పట్టుకుని  జీవితాన్ని జీవించడం నేర్పిస్తుంది. ఇది నా 19 వ కాశీ యాత్రలో నేను నేర్చుకున్న విషయం.
సర్వేజనా సుఖినో భవంతుః!!
 
 
 
 
     
    
 
 
రచన: నాగమంజరి గుమ్మా
 
 
 

. *జాజి పత్రం*
కనులకు చలువను గూర్చుచు*
మనముల హాయి కురిపించు మధు వీచికలన్*
సన సన్నగ జాల్వార్చెడి*
వినాయకుని పూజ పత్రి విను జాజి యిదే*
జాజి పత్రి శ్రీ గణేశుని పూజా పత్రులలో ఒకటి. ఆకులు, పూవులు కూడా కళ్ళకు చలువను కూర్చుతాయి. ఆకులను నూరి కళ్ళు మూసికొని పై రెప్పలపై కాసేపు ఉంచినా, పువ్వులను యధాతధంగా కంటి రెప్పలపై పరచినా క్షణాల్లో అలసిన కనులు సేదతీరుతాయి. ఇక ఈ పూల సువాసన సంగతి చెప్పేదేముంది? ఇంటి ముందు కాసింత స్థలం ఉంటే జాజి తీగ పాకించని దెవరని???

*గండకి పత్రం*
గండకి యను పేర నిలచి*
గండములను తీర్చు సామి కాళ్లకు మొక్కన్*
మెండుగ నిలిచిన పత్రిది*
రండో విఘ్నేశ్వరునికి ప్రార్ధన సేయన్*
గండకీపత్రం దీనిని తీగగరిక అని కూడా పిలుస్తారు. దీని రసం అపస్మారక స్థితిని, పైత్య వికారాన్ని మూర్ఛలను తగ్గిస్తుంది. నులి పురుగుల్ని, వాటి వలన వచ్చే వ్యాధులను కూడా తగ్గిస్తుంది. శ్రీ గణేశుని పూజా పత్రాలతో గండకి పత్రం ఒకటి.
 
 

. *అశ్వత్థ పత్రం*
మూల బ్రహ్మ, విష్ణుమూర్తి మధ్య చివర*
శివుడు గల పవిత్ర చెట్టు రావి*
విఘ్ననాయకునకు వినయంపు పత్రమై*
పూజ సేయ వచ్చె రాజతరువు*
విశ్వరూప సందర్శనంలో శ్రీ కృష్ణ పరమాత్ముడు “వృక్షాల లోకెల్ల విశేషమైన అశ్వత్థ వృక్షమును అర్జునా నేను” అని తెలియజేసారు. చెట్టు చుట్టూ ప్రదక్షిణ చేసేటపుడు “మూలతో బ్రహ్మ రూపాయ మధ్యతో విష్ణు రూపిణీ, అగ్రతో శివరూపాయ వృక్షరాజాయతే నమః” అని శ్లోకం చదువుకోవడం కూడా పరిపాటి. అంత గొప్ప వృక్షం కూడా శ్రీ గణేశుని పూజలో పత్రమై వినయంగా ఒదిగిపోయింది. ఎంత ఎదిగినా ఒదిగి ఉండాలనే విషయాన్ని చెప్పకనే చెప్తున్నది రావి చెట్టు.
ఆయుర్వేదం లో శ్వాసకోశ వ్యాధుల చికిత్సలో రావి ఆకులను, విత్తులను, మండలను (చిన్న , లేత కొమ్మలు) ఉపయోగిస్తారు.
 
 

*అర్క పత్రం*
హాలాహల బిందువొకటి*
పాలకడలి నురుగుల బడ పాషాణమయెన్*
లీలను అర్కంబుగ నా*
నీలగ్రీవు తనయుండు నేలను చేర్చెన్*
పాలసముద్రాన్ని మధించి నపుడు హాలాహలం ఉద్భవించడం, శివుడు ఆ గరళాన్ని గ్రోలి తన కంఠాన దాల్చడం అందరూ ఎరిగినదే… ఆ గరళం లోని ఒక చుక్క పాలసముద్రంలో పడగా, చిలుకుతున్న నురుగులో కలిసి సముద్ర జీవులన్ని మరణిస్తున్నాయట. అప్పుడు విఘ్నేశ్వరుడు ఆ నురుగను ఒడ్డుకు మళ్లించగా ఒక మొక్కగా రూపు దాల్చింది. (ఇప్పటికీ జిల్లేడు విత్తనం నీటి బొట్టు ఆకారంలో ఉండటం మనం గమనించవచ్చు). జీవులకు హాని చేయవద్దని దానికి చెప్పి, సూర్యకిరణాలతో ఆ విషాన్ని విరిచి, పూజార్హత కల్పించాడట గణేశుడు. అంతే కాకుండా వైద్యానికి పనికి వచ్చే విధంగానూ, ముదిరిన జిల్లేడు వేరులో తన రూపు వచ్చే విధంగానూ, తనకు నచ్చిన ఉండ్రాళ్ళను జిల్లేడు కాయల ఆకారంలో చేసి నైవేద్యం పెట్టే విధంగా అనుగ్రహించాడట. సూర్యుడు కూడా రధసప్తమి నాడు జిల్లేడు ఆకులు తలపై దాల్చి, స్నానం చేసిన వారికి ఆయురారోగ్యాలు సమకూరుతాయని వరమిచ్చాడట. ఆనాటి ఆ అర్కమే నేటి జిల్లేడు. (ఇంటి పరిసరాలలో జిల్లేడు మొక్క నలుపైనా, తెలుపైనా పెరిగితే, ఇంటికి అడ్డం అనిపిస్తే, సమూలం కొట్టివేయవద్దు. కొమ్మలు కత్తిరించి మొక్క పెద్దగా ఎదగనివ్వకుండా చూడండి. కొన్ని సంవత్సరాలు అలాగే చేయండి. దాదాపు పది/పదిహేను సంవత్సరాలు పోయిన తర్వాత తిథి, వార, నక్షత్రాలు చూసుకుని, ముందురోజు చెట్టు మొదట్లో పాలుపోసి నమస్కరించి, మర్నాడు కొట్టబోతున్నామని అనుమతి అడగండి. సూర్యోదయం కాగానే దోసెడు నీళ్లుపోసి పసుపు కుంకుమలతో పూజించి వేరుకు తగలకుండా జాగ్రత్తగా తవ్వి తీస్తే విఘ్నేశ్వరుని రూపు ఆ వేరుపై కనిపిస్తుంది. జాగ్రత్తగా కడిగి, నీడన ఆరబెట్టి పచ్చి పోయిన తర్వాత ఆకారం వరకు కత్తిరించి బీరువాలో భద్రపరచుకోవచ్చు. లేదా పూజస్థలంలో పెట్టుకోవచ్చు)
 
 

కరివేపాకు
వేపకాదిది కరివేప కమ్మని రుచి*
తీసివేయ వద్దు తినగ ముద్దు*
ఏ విటమిను నిచ్చు నేది సాటికి రాదు*
పోపు ఘుమఘుమలను పోల్చి చూడు*
పేరు లో మాత్రమే వేప. చేదు ఉండదు పైగా కమ్మని సువాసన, రుచి కూడా… అదేనండి కరివేపాకు. కూరల్లో వేస్తాము, కానీ తినేటప్పుడు తీసిపారేస్తాము. అలా చేయకూడదు. ఏ విటమిను అధికంగా ఉంటుంది. కంటికి, గోళ్లకు, జుట్టుకు చాలా మంచిది. చారుకు, పులిహారకు కరివేపాకు లేకుండా తాలింపు ఉహించగలమా? పచ్చడి చేసినా, పొడి చేసుకుని వేడి వేడి అన్నంలో కాస్తంత నెయ్యి వేసుకుని తిన్నా… అబ్బో….
 
 

కొత్తిమీర పత్రం
కొత్తిమీర చూడ ఘుమఘుమలు రుచియే*
ధనియపాకు లివియె కనగ మంచి*
కూర పచ్చడులకు కొండంత రుచినిచ్చు*
కడుపు శుభ్రపరచు కాంతి పెంచు
 
 

. *నేల వేము*
పేరు పోలికొకటి తీరు దానిని మించి*
ఒక్క ఆకు చాలు మొక్క నుండి*
చంటి పిల్లలకును సామాన్య రోగాల*
అంతు చూచి వదలు అమృత పత్రి*
పల్లెల్లో నివసించేవారు చిన్నతనం నుంచి శారీరక దృఢత్వం కోసం అనేక మందులు తినిపిస్తారు. వాటిలో ఒకటి ఈ నేలవేము. చూడటానికి చిన్న మొక్కలా ఉంటుంది. ఒక్క ఆకు తీసి నోట పెట్టుకుంటే భరించలేని చేదు. నేలవేము , పసుపు కలిపి నూరి ప్రతిశనివారం పిల్లలకి దాదాపు పది సంవత్సరాలు వయసు వచ్చేవరకు తాగిస్తారు. *చేదు* అంటారు. జీర్ణవ్యవస్థ లోని ఇబ్బందులు అన్ని తొలగిపోతాయి.
 
 

. *మునగ పత్రం*
మునగ ఔషధమ్ము మున్నూరు రోగాల*
మునగ తినిన చాలు ముదిమి రాదు*
మునగ కాయ, జిగురు పువ్వులు మందులే*
మునగ నెక్కరాదు మూతి పగులు*
మునగ ఆకులు చాలా బలమైన ఆహారం. వేర్లు, ఆకులు, కాయలు, జిగురు, విత్తనాలు వైద్యంలో ఉపయోగిస్తున్నారు. ఆకులు, బెరడు, వాత, కంటి సమస్యలకు మంచి మందు. బాక్టీరియా, శిలీంధ్ర, కీటక సంహారిగా ఎరువుగా కూడా దీన్ని ఉపయోగిస్తారు. పాడి పశువులకు ఆకులు బలవర్ధకం. పాల ఉత్పత్తి 43-60 శాతం వరకు పెరుగుతుంది
నిత్య జీవితంలో ఎదుర్కొనే అనేక వ్యాధులను తగ్గించే శక్తి మునగ కలిగి ఉంది. కంటిచూపు తగ్గినా, అల్జీమర్స్, ఎముకల, కీళ్ల నొప్పులు , స్త్రీల వ్యాధులు, రక్తహీనత ఇంకా ఎన్నో కొన్ని వందల శారీరక రుగ్మతలు మునగ వల్ల నయమవుతాయి. ఆరోగ్యంగా జీవించడానికి కావలసిన అన్ని రకాల పోషక పదార్థాలు మునగలో ఉన్నాయి.
ఇతర ఆకుకూరల్లానే మునగాకుతో పప్పూ కూరలూ పచ్చళ్లూ పొడులూ రైస్ వెరైటీలూ కోఫ్తాలూ… అన్ని రకాలూ వండుకోవచ్చు. దోసెల్లో రొట్టెల్లో దట్టించినా రుచే. పొడిని టీ రూపంలో తాగొచ్చు, సూపుల్లో అన్నంలో కూరల్లో… ఎలా కావాలంటే అలా తినొచ్చు. అయితే ముదిరిన ఆకుల్లో పీచెక్కువ.
ఈ ఆషాఢ మాసంలో మునగాకు, తెలకపిండి (నువ్వుల నూనె గానుగలో ఆడగా వచ్చే పిండి) , వెల్లుల్లి కలిపి కూరగా చేసుకుని ఒక్కసారైనా తినాలంటారు. ఇన్ని విశేషాలు ఎందుకు… మునగ తింటే మూడు వందల రకాల జబ్బులు పరార్…
*మునగ విషయంలో చేయకూడనిది ఒక్కటే… మునగచెట్టు ఎక్కడం. చెట్టు పెళుసు. ఎక్కితే కొమ్మ విరిగి , మూతి పగలవచ్చు. ఇంకేదైనా కూడా అవవచ్చు*
 
 
 

. *రణపాల పత్రం*
పర్ణబీజమనుచు ప్రఖ్యాతి నొందిన*
పత్రమిదని తెలియ చిత్రమగును*
బాహ్య వర్తనమున పరమౌషధ మిదియే*
మందమగు దళములు సుందరమ్ము*
***నాగమంజరి గుమ్మా***
రణపాల.. నామ సార్ధక్యము తెలియదు కాని, ఆకు చివరల నున్న కణుపుల నుండి కొత్త మొక్కలు పుడతాయి కనుక *పర్ణబీజ* మయ్యింది. ఇక లోపలికి కషాయం గా తీసుకుంటే మూత్రపిండాలలోని రాళ్లు కరుగుతాయి అన్న విషయానికి *ఆయుర్వేద నిరూపణ లేదు* కానీ సెగ గడ్డలు, పొత్తికడుపు నొప్పులకు మాత్రం ఆకును కాస్త వేడి చేసి, ఆముదం రాసి సెగ గడ్డపై లేదా పొత్తికడుపుపై వేసి కడితే వెంటనే ఉపశమనం లభిస్తుంది. దళసరిఆకులు, ఎర్రని చిన్న పువ్వులు కలిగి అలంకరణ మొక్కలుగా కూడా బావుంటాయి. ఇంట్లో కుండీలో పెంచుకోదగిన మొక్కల్లో ఇది ఒకటి.
 
 
 

*చింత*
లేత చింత చిగురు, పూత, కాయలు, పండు*
మాను తదితరములు మంచి మందు*
సీ విటమిను ప్రోవు చింతయే యెరుగుము*
రోజు తీసుకున్న రోగముడుగు*
రోగనిరోధక శక్తి కలిగించే సి విటమిన్ ఎక్కువగా కలిగింది చింత. లేత చింత ఆకులను చింతచిగురు అంటారు. దీన్ని ఆకుకూరగా వాడుతారు. చింతచిగురును నీడలో ఎండబెట్టి చింత చిగురు పొడిని తయారు చేస్తారు. ఈ పొడిని అన్నింటిలో కలిపి తింటే ఎంతో రుచిగా ఉంటుంది. రక్తహీనతను తొలగించి, రక్తం పట్టేలా చేస్తుంది. చింతచిగురు రసంలో పటిక బెల్లం కలిపి తాగితే, కామెర్ల వ్యాధికి నివారణ కలుగుతుంది. వాతాన్ని హరిస్తుంది. మూలవ్యాధులకు ఉపశమనాన్ని కలిగిస్తుంది. చింతచిగురు ఉడికించి కీళ్లవాపులకు రాసినట్లయితే వాపు, నొప్పి తగ్గిపోతాయి. చింతపువ్వులను ఆహారంగా కూడా ఉపయోగిస్తారు. వీటితో పప్పు, చట్నీ చేస్తారు. కందిపప్పుతో కలిపి పొడి కూరను చేస్తారు. ఫిలిప్పైన్స్ లో చింతాకుతో చేసిన టీ మలేరియా జ్వరానికి వైద్యంగా వాడతారు.
రచన: శ్యామసుందర రావు

పూర్వము విజ్ఞాన ఖని తపస్సంపన్నుడు అయినా శునక మహర్షి ఉండేవాడు అయన కుమారుడే శౌనక మహర్షి ఈయన పేరు చెప్పగానే గుర్తుకు వచ్చేది నైమిశారణ్యము తండ్రి దగ్గర సకల యజ్ఞ నిర్వహణా సామర్థ్యము, వేద వేదాంగములు, నియమ నిష్టాగరిష్టుడై నేర్చుకొని తల్లిదండ్రుల అనుమతితో నిర్జన ప్రదేశము కొరకు బయలు దేరి, చివరకు నైమిశారణ్యము చేరుకొన్నాడు. ఇంక ముందుకు వెళ్ళలేక, ఆక్కడే స్థిర నివాసము ఏర్పరుచుకొని, అనేక మంది ముని పుంగవులని శిష్యులుగా చేసుకొని, మహాతపోధనుడై, బ్రహ్మజ్ఞానియై, కులపతియై, బ్రహ్మ జ్ఞాన దాన విరాజితుడై, దయామయుడై, శాంఖ్యా యోగాచార్యుడై వెలుగొందాడు శౌనక మహర్షి. నైమిశారణ్యాన్ని తన తపస్సుకు ఎన్నుకోవటానికి గల కారణాలు అనేకము. నైమిశారణ్యము ఏంతో అందమైన ప్రదేశము. ఈ నైమిశారణ్యము విష్ణు మూర్తి మందిరములా, మాధవి మన్మధులకు ఇష్టమైనట్లు, సరస్వతి దేవితో కలసి ఉన్న బ్రహ్మ గారి ఇల్లులా, ఈశ్వర సభలా, వహ్ని, వర్ణ, చంద రుద్ర సమీరణ, హైమావతి, కుబేర, గాలవ, శాండిల్య, వంటి మునులతో కూడుకుని, కుబేరుని ఖజానాలు, రఘురాముడి యుద్ధములా, పరుశరాముడి పౌరుషములా, ఇంకా వేదాల, గాయత్రి నిలయమై అమరావతి పట్టణముల పురుషోత్తముని సేవకు అవసరమైన ఫలాలతో, గొప్ప మునుల తపస్సులతో పవిత్రమై ఉండటం వలన ఆ ప్రదేశానికి విష్ణు క్షేయత్రము అని పేరు వచ్చింది. 
శౌనక మహర్షి వెయ్యి సంవత్సరాలు జరిగే సత్రయాగము చేయాలనీ సంకల్పించి ఆ యాగ నిర్వహణకు ఎన్నోగ్రంధాలు చదివి ఎన్నోపురాణాలు విని ఏంతో జ్ఞానము సంపాదించుకున్నా సూత మహర్షిని ఎన్నుకున్నాడు. వేయి సంవత్సరములు వైదికోక్తములగు సర్వ యజ్ఞకర్మ కలాపములు ప్రతిరోజు నెరవేర్చిన పిదప సమస్త పురాణములు, ఇతిహాసములు చెప్పించు కొనుటకు శౌనక మహర్షి సూత మహర్షిని కోరడం జరిగింది. ఇందులో భాగంగా సూతుల వారు కృష్ణ కథాశ్రవణము వారందరికీ వినిపించారు ఆ విధముగా సూతులవారు అక్కడి మునులందరికి భగవంతుని ఏక వింశత్వవాతార కధలు అంటే విష్ణు మూర్తి అవతారము ఎత్తిన కధలు అన్ని పురాణాలు వినిపించాడు. కొన్నాళ్ల తరువాత మళ్ళీ శౌనక మహర్షి లోకానికి మంచి జరగాలని ద్వాదశ సంవత్సర సత్ర యాగాన్ని మొదలు పెట్టి సూతుల వారిని ని పిలిపించి మునులందరికి భారత కధలు వినిపించాడు సూతుడు శౌనకాదులకు పద్మ పురాణము అంతయు వినిపించి వారందరినీ అమిత ఆనంద కందళిత హృదయార విందులను చేసి తను కూడ బ్రహ్మానందము పొందాడు. పద్మ పురాణము అంటే విష్ణుమూర్తి నాభి నుంచి పుట్టిన కమలము గురించి చెప్పేది. కల్పాంతరములో మత్స్య రూపములో ఉన్న అది దేవుడు వేదవేదాంగ పురాణాలలో పద్మ పురాణము కూడ దేవలోకములోను, మనుష్యలోకములోను ప్రతిష్టించబడింది. పద్మపురాణాన్ని హరి, బ్రహ్మకు, బ్రహ్మ నారదునికి , నారదుడు వ్యాసునికి వ్యాసుడు సూతునికి చెప్పగా అయన శౌనకాది మునులకు చెప్పాడు ఈ విధముగా శౌనక మహర్షి చేసేన యాగాల వల్ల పురాణాల శ్రవణము వల్ల ఆ ప్రదేశము పుణ్యక్షేత్రము అయి బ్రహ్మ లోకముగా విరాజిల్లేది. 
నిరంతరము జ్ఞాన్నాన్ని పొందాలనే తపన ఉన్న జిజ్ఞాసువు శౌనకుడు అంగీరస మహర్షి వద్దకు వచ్చి “ఏది తెలుసుకుంటే సర్వమూ తెలుసుకున్నట్లు ఆవుతుంది?” అని అడిగిన ప్రశ్నకు అంగిరసుడు “పరావిద్య, అపరావిద్య అని రెండు రకాలు తెలుసుకోవలసినవి ఉన్నాయని బ్రహ్మవిదులు అంటారు. పరావిద్య అంటే పరబ్రహ్మకు సంబంధించిన జ్ఞానం. అపరావిద్య అంటే లౌకికమయిన ధర్మాధర్మాలకు సంబంధించినది. రెండవదానికంటే మొదటిది గొప్పది. దాన్ని తెలుసుకున్నవాడు సంసార చక్రం నుంచి విముక్తుడవుతాడు. ” అంటూ ముండకోపనిషత్తు అనే ఉపనిషత్తును అంగీరసుడు బోధించాడు
 పాండవులు అరణ్యవాసము బయలుదేరినప్పుడు గంగాతీరములో ఒక చెట్టు క్రింద ఒక రాత్రి గడిపి మళ్లి బయలుదేరారు. వీరీ వెంట అక్కడే ఉన్న బ్రాహ్మణులు వాళ్ళ దగ్గర ఉన్న అగ్నిహోత్రాలను తీసుకొని పాండవుల వెంట బయలుదేరాఋ ధర్మరాజు తన దగ్గర ధనము లేనందువల్ల వారికి భోజన వసతి ఎలా కల్పించాలి అని చింతిస్తున్నప్పుడు శౌనక మహర్షి ర్మరాజుకు డబ్బు లేదని చింతించవద్దు అని చెప్పిఅనేక ధర్మ సూక్షములను ధర్మరాజుకు బోధించి సూర్యుని ఆరాధించామని ఉపదేశించాడు ధర్మరాజు ఆ విధముగా సూర్యుని ప్రార్ధించగా సూర్యుని అనుగ్రహముతో వేల బ్రాహ్మణులకు అతిధి పూజ చేయ గలిగాడు 
ఋగ్వేదం రక్షణ కొరకు శౌనక మహర్షి అనువాకానుక్రమణి ఆర్షానుక్రమణి చందోనుక్రమణి దేవతానుక్రమణి పాదానుక్రమణి, సూక్తానుక్రమణి ఋగ్విధానం బృహద్దేవతా ప్రాతిశాఖ్యం శౌనకస్మృతి అనే గ్రంథాలు రచించాడు. ఇందులో మొదట సూచించినవి ఏడు గ్రంథాలు మాత్రము అనుక్రమణికా వాజ్మయములో చేరతాయి. శౌనక మహర్షి వ్రాశిన అనుక్రమణికములలో అనువాకానుక్రమణి తప్ప మరొకటి లభించుట లేదు. మిగతావి కేవలం వేదరాశులలో (సధ్గురశిష్య రచనలలో) ఉల్లేఖనాలు రూపాలలో మాత్రమే మనుగడలో ఉన్నాయి. శౌనక మహర్షి చరణ వ్యూహ అను ధర్మశాస్త్రమునకు గ్రంథకర్త. ఆ విధముగా శౌనక మహర్షి బ్రహ్మజ్ఞానిగా బహువిధ యజ్ఞ కర్తగామః ధర్మ వేత్తగా ప్రసిద్ధి కెక్కాడు సూతుని ద్వారా మునులకు అనేక పురాణాలను వినిపించి వారిని పుణ్యాత్ములుగా గావించాడు. 
రచన: కంచరాన భుజంగరావు
కొమ్మలపైనుండి లేచినప్పుడు
రెక్కలున్న పచ్చనాకుల్లా అనిపిస్తాయి
దొండపండులాంటి ముక్కులుండబట్టి
సరిపోయింది
లేకుంటే, ఆకుల్లో ఆకుల్లా ఉన్న
వీటి ఆనవాలు
పట్టుకోవడం కూడా కష్టమయ్యేది
వీటి చురుకైన మొహంలో
ఎన్నెన్ని చలాకీ నవ్వులాటలో!
ముక్కూ ముక్కూ రాసుకుని
మురిపెంగా సిగ్గుపడినప్పుడూ…
దోరజామకాయలతో ఇష్టంగా
ఎంగిలి పడినప్పుడూ…
వీటి ఎరుపు ముక్కు మురిపెం
మరింత పలకమారుతుంది!
మెడచుట్టూ బంగారు తొడుగులా
అమరిన రింగుతో
రాజకుటుంబీకుల్లా ఉంటాయి
దివ్యమైన తేజస్సు వర్చస్సుతో
పచ్చని ఈకల పసిమి కొమ్మల్లా
ప్రకాశిస్తుంటాయి
రోజంతా తమలో తాము
కిచకిచా మాట్లాడుకుంటాయి
వాగుడుకాయల్లా పగలంతా వాగి
చీకటి పడగానే పిచ్చి కలలు కంటాయి
లోగొంతులో వెన్నెల నీడలతో
నిశ్శబ్దంగా సంభాషిస్తాయి
తమలో తాము
మాట్లాడుకున్నంత వరకు
రెక్కలెగరేస్తూ స్వేచ్ఛగానే ఉంటాయి
పలుకు మాటగా మారి
పొరపాటున మనిషి చెవిలో పడితే
రెక్క మూసుకుని
పంజరంలో పడుంటాయి
పాపం,చిలుకలు…!
మనిషి ఎదుట మాట్లాడితే
బందిఖానా ఖాయమని
ఎప్పుడు తెలుసుకుంటాయో!?
