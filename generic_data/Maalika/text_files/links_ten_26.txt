Jyothivalaboju
Chief Editor and Content Head
 
మాలిక పాఠక మిత్రులకు, రచయితలకు, మిత్రులకు సాదర ఆహ్వానం.. వేసవి వడగాడ్పులనుండి ఉపశమనం పొందే తరుణం ఆసన్నమయింది. చిరుగాలులు, ముసురేసిన మబ్బులతో, అప్పుడప్పుడు పలకరించే చినుకులతో శరీరంతోపాటు మనసును కూడా చల్లబరిచే కాలం నేనొస్తున్నానొస్తున్నా అంటోంది.. మండువేసవిలో చినుకుల కోసం ఎదురుచూపులు, భారీ వర్షాల తాకిడికి తల్లడిల్లిపోతాము. తర్వాత చలికి గిజగిజలాడి ఎండకోసం వెతుకులాడుతాము. మనం ఎలా ఉన్నా, ఏమనుకున్నా కాలచక్రం ఆగదు. తన పని తను చేసుకుంటూనే పోతుంది. ఇదే జీవిత సత్యం.. ఎటువంటి ఆటంకాలు ఎదురైనా మనం కూడా ఆగకుండా సాగుతూనే ఉండాలి. ప్రతీ నెల మీకోసం ఎన్నో ఆసక్తికరమైన కథలు, కవితలు, కార్టూన్స్, వ్యాసాలు, సీరియల్స్ తీసుకొస్తున్నాము. మీకు నచ్చుతున్నాయనుకుంటాను. మీ స్పందనను, సందేహాలు, సలహాలు మాకు తప్పకుండా తెలియజేయగలరు.
 
మీ రచనలు పంపవలసిన చిరునామా: maalikapatrika@gmail.com
ఈ మాసపు విశేషాలు:
1. వెంటాడే కథలు – 9
2. సాఫ్ట్‌వేర్ కథలు – తైర్ సాదమ్
3. పరవశానికి పాత(ర) కథలు – పోలీ శాంతీ మియా వీరా?
4. ధృతి పార్ట్ – 12
5. తాత్పర్యం – దృష్టిని బట్టి దృశ్యం
6. చంద్రోదయం – 29
7. మోదుగ పూలు – 12
8. అమ్మమ్మ – 36
9. వెళ్ళాం! వొచ్చాం!
10. పెద్ద కొడుకు
11. శ్రీ గణేశ చరిత్ర
12. దేవశర్మ పత్ని- రుచి
14. అమ్మ
15.కార్టూన్స్ – భోగా పురుషోత్తం
16.కార్టూన్స్ – CSK
నా వృత్తిలో భాగంగా దేశ దేశాల కథలు, మన దేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో.. రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి.. ప్రాతఃస్మరణీయ శక్తి!
ఎందరో రచయితలు.. అయితే కొందరే మహానుభావులు! వారికి పాదాభివందనాలు!!
… చంద్రప్రతాప్ కంతేటి
విపుల / చతుర పూర్వసంపాదకులు
Ph: 80081 43507
 
***********
 
బతకనేర్చినవాడు
గజానన్ బాబు మనసంతా విచారంగా ఉంది.
ఉదయం లేచినప్పటి నుంచి నిరాశ, నిస్పృహ చీకటిలా కమ్మి అతని హృదయాన్ని కరకర నమిలేస్తున్నాయి.
మూడు నెలల క్రితం వరకూ తనది ఎంతటి వైభవోపేతమైన రాజకీయ జీవితం!
రాజధాని నుంచి నియోజకవర్గానికి వస్తుంటే ఎక్కడ చూసినా స్వాగతద్వారాలు, మామిడి తోరణాలు, మంగళ వాయిద్యాలు, ఊరూరా ఊరేగింపులు, ఎడతెగని పుష్పవృష్టి, ఖరీదైన పూల దండలు, రాజోచిత సత్కారాలు.. సన్మానాలు !
తన కాన్వాయ్‌లో కనీసం ఇరవై పైగా కార్లు ఉండేవి..
ఒకదాని వెనక ఒకటి అవి దుమ్ము లేపుకుంటూ వస్తుంటే తన నియోజకవర్గంలోని గ్రామీణ ప్రజలు గుమ్మాలలో నుంచుని విభ్రమంగా చేతులు జోడించి మరీ దేవుడిని చూస్తున్నట్టు చూస్తుండేవారు. కాన్వాయ్‌లో ఒక కారును తాను పత్రికా విలేకరుల కోసం కేటాయించడంతో వారంతా తనపట్ల ఎంతో కృతజ్ఞతతో మసలుకునేవారు. ఒకటి అరా తప్ప దాదాపు అన్ని దినపత్రికలు తన గురించి పాజిటివ్ గానే రాసేవి.
శీర్షికలలో ‘పేదల ఆశాజ్యోతి’, ‘బడుగుల బాంధవుడు’, ‘దీనబంధు’, దయా సింధు’ అంటూ విశేషణాలు గుప్పించి మరీ రాసేవారు విలేకరులు. తను కూడా వారి ‘అభిమానాన్ని’ ఎప్పటికప్పుడు ‘లెక్కగట్టి’ మూడో కంటికి తెలియకుండా నెల మొత్తాలు ముట్టచెప్పేవాడు.
కార్యకర్తలు, చోటామోటా నాయకులు తన కరస్పర్శ కోసం తహతహలాడేవారు. తొక్కిసలాడేవారు.
తను ఎటు కదిలితే అటు “గజానన్ బాబుకి జై! జై గజానన్ బాబు! జైజై గజానన్ బాబు! పేదల పెన్నిధి గజానన్ జిందాబాద్” అంటూ అడుగడుగునా జిందాబాద్ లు హోరెత్తి పోయేవి..
సీఎం గారు, గవర్నర్ గారు వంటి పెద్దలు కాక, తోటి ఎమ్మెల్యేలు, పార్టీ జిల్లా అధ్యక్షులు, నియోజకవర్గ అధ్యక్షులు అందరూ తనంటే ప్రత్యేక అభిమానం చూపేవారు. ‘యువ నాయకుడు’ అని సంబోధిస్తూ సీఎం గారు తన భుజం మీద చేయి వేసి శాసనసభ ఆవరణలో నడిచిన రోజులు తనకింకా గుర్తున్నాయి. నిజంగా అదొక స్వర్ణయుగం.
సీఎం గారి దగ్గర తన పరపతి, పలుకుబడి ‘ఇంతింతై వటుడింతై’ అన్నట్టు పెరిగి పోవడం చూసి కొందరు సీనియర్ మంత్రులు సైతం తమలో తాము కుళ్లుకునేవారు. కానీ ఎవరు పైకి నోరు మెదపడం చేసేవారు కాదు.
ఇక జిల్లా పోలీసు యంత్రాంగం మొత్తం తన కనుసన్నల్లో నడుచుకునేది. ఇతరత్రా శాఖల ఉన్నతాధి కారులు తన చల్లని చూపు కోసం, ఆత్మీయ పలకరింపు కోసం అర్రులు చాస్తూ చకోర పక్షుల్లా తన చుట్టూ తిరుగుతూ ఉండేవారు. బదిలీలు, పదోన్నతులు కావాలని కాళ్లకు బలపాలు కట్టుకుని మరీ తిరిగేవారు.
తను నియోజకవర్గానికి వచ్చాడు అంటే చాలు తన ఇంటి ముందు ప్రజలు బారులు తీరేవారు. తమ సమస్యలు తీర్చాలని అర్జీ పత్రాలతో తెల్లవారుజాము నుంచే గేటు దగ్గర పడిగాపులు పడేవారు. ఇంకొందరు ‘పేరు పెట్టమమం’టూ తమ పసికందులను తెచ్చి తన చేతికి అందించేవారు.
ఇవన్నీ ఫోటోల రూపంలో మర్నాడు దినపత్రికలలో వచ్చేవి.
ఇక తాను స్వగ్రామంలో ఉన్నన్ని రోజులూ ఊరి వారికి పండగలాగే ఉండేది. చాలామంది కార్యకర్తలు తన ఇంటి దగ్గరే తిని, అక్కడే పడుకునేవారు.. తనకు అంగరక్షకుల్లా మసలుకునేవారు.
ఇప్పుడేది ఆ వైభవం? క్షణాల్లో మాయమైనట్టయింది.
మొన్నటి ఎన్నికలలో అనూహ్యంగా తను ఓడిపోవడంతో అంతా తలకిందులైంది.. తన ఓటమికి కొందరు తమ పార్టీ వారే కారణమని తెలుసు. కానీ ఎవరిని నిందించాలి?
పార్టీ అధ్యక్షుడు, సి ఎం, గవర్నర్ లాంటి వాళ్ళు ఎవ్వరూ ఇప్పుడు తను ఫోన్ చేస్తే ఎత్తడం లేదు. ఒకవేళ మర్యాదకు ఎత్తినా ముభావంగా మూడు ముక్కలు మాట్లాడి పెట్టేస్తున్నారు.
మంత్రుల తీరూ అంతే! ఒకవేళ తను వెళ్లినా సాదా సీదా పలకరింపులే తప్ప వెనకటి గౌరవ మర్యాదలు లేవు.
ఒకప్పుడు తన ఇంటి ముందు మంత్రులు, అధికారులు, పోలీసుల కార్లు డజన్ల కొద్దీ నిలబడి ఉండేవి.
ఇప్పుడో ఒక్క అధికారి రావడం లేదు..
ఒక్క జర్నలిస్టు రావడం లేదు..
బోసిపోయిన పెళ్ళివారిల్లులా తన నివాసం మిగిలిపోయింది.
ఆలోచిస్తున్న కొద్దీ గజానన్ బాబుకు పిచ్చెక్కుతోంది.
అదీగాక పుండు మీద కారం చల్లిన చందంగా తమ పార్టీలో కొన్ని ప్రచారాలు వినబడుతున్నాయి. నిజమెంతో అబద్ధమెంతో తెలియదు గానీ ఆ ప్రచారాలు గజానన్ బాబు చెవిలో సీసం కరిగించి పోసినంత బాధ పెడుతున్నాయి.
తనపై మూడొందల డెబ్బై ఏడు ఓట్ల మెజారిటీ గెలిచిన ప్రతిపక్ష పార్టీ ఎమ్మెల్యే వికాస్ బాబు తమ పార్టీ తీర్థం పుచ్చుకుంటారని పుకార్లు షికార్లు చేస్తున్నాయి.
ఒకవేళ అదే నిజమైతే మళ్ళీ వచ్చే ఎన్నికల్లో తనకు టికెట్ రావడం కల్ల!
మనసు ఉడికిపోతోంది..
కుటుంబ సభ్యులు కాక వంటావిడ, పనిమనిషి, డ్రైవర్ తప్ప ఇప్పుడు తన మొహం చూసేవాళ్ళు లేకుండా పోయారు. కొడుకు, కూతురు అమెరికా వెళ్లడంతో వాళ్ళ కార్లు తన ఇంటి షెడ్ లో మూలుగుతున్నాయి బయటకు తీసేవారు లేక!
ఇల్లంతా శ్మశాన నిశ్శబ్దం ..
అదే భరించలేక పోతున్నాడు గజానన్ బాబు!
అంతలో ఆ రోజు ఉదయం పది గంటల వేళ –
”ట్రింగ్ ట్రింగ్ ట్రింగ్” ఫోన్ మోగింది.
విసుగ్గా తీశాడు గజానన్ !
”హలో అన్నయ్యా! నేను ప్రశాంత్ బాబును”
”ఏంటి చెప్పు?” సీరియస్ గా అడిగాడు గజానన్.
”అమ్మ మనల్ని అందర్నీ విడిచి వెళ్ళిపోయింది అన్నయ్యా” భోరుమన్నాడు ప్రశాంత్.
”నువ్వు ఎక్కడి నుంచి మాట్లాడుతున్నావ్?” తల్లి పోయిన దుఃఖం అన్నగారి గొంతులో వినిపించలేదు తమ్ముడికి.
”మన ఊరి నుంచే అన్నయ్యా! పోతూ పోతూ ‘గజా.. గజా’ అంటూ నీ పేరే కలవరించిందన్నయ్యా” మళ్ళీ శోకం ఎత్తుకోబోతే –
గజానన్ చిరాకుపడ్డాడు.
”ఇంకా చిన్న పిల్లాడిలా ఆ ఏడుపు ఏమిటి? తొంభై ఏళ్లు దాటిన ముసలిది ఛస్తే కూడా ఏడుపేనా?.. సరే నేను ఇప్పుడు ఊరికి వచ్చే మూడ్ లో లేను.. డబ్బులు పంపుతా ! ఆ కర్మకాండలు ఏవో నువ్వే సాయంత్రం కానిచ్చేయి.. సరేనా? ఊళ్ళో ఎవరైనా అడిగితే అన్నయ్య ఢిల్లీ క్యాంపు మీద వెళ్ళాడు అని చెప్పు” అని ఠపీమని ఫోన్ పెట్టేశాడు.
తల్లిపోవడం పదవి పోయిన బాధ కన్నా అతన్ని ఎక్కువగా బాధించలేదు..
అరగంట తర్వాత గజానన్ బుర్రలో తళుక్కున ఒక ఆలోచన మెరిసింది.
వెంటనే తమ్ముడికి ఫోన్ చేశాడు.
చేయాల్సిందంతా చెప్పాడు.
తమ్ముడు ఆశ్చర్యపోతున్నాడు..
కానీ పైకి ఏమీ అనే ధైర్యం లేదు.
”అలాగే అన్నయ్యా” అంటూ ఫోన్ పెట్టేశాడు.
గజానన్ భార్యను పిలిచి తన తల్లి ఫోటో పాతది ఒకటి వెదికి ఇమ్మని ఆజ్ఞాపించాడు.
ఈలోగా ఫోటోగ్రాఫర్ ను, ఒక పెయింటర్ ను పిలిపించాడు.
వారు రాగానే తల్లి ఫోటో ఫోటోగ్రాఫర్ చేతిలో పెట్టి లైఫ్ సైజు ఎన్లార్జ్ చేయమని అవసరమైతే టచ్ అప్ చేయమని సాయంత్రానికల్లా తన చేతిలో ఒక డజను ప్రింట్లు ఉండాలని ఆదేశించాడు.
పెయింటర్ కు చెప్పాల్సిన విషయం చెప్పేసాడు.
ఇక తను ఫోన్ దగ్గర కూర్చుని సి ఎం గారికి డయల్ చేశాడు..
వారు రిసీవర్ ఎత్తగానే – భోరుమని ఏడ్చాడు.
”ఏమైంది గజానన్? ఏమైంది?” ఆయన ఆందోళనగా అడిగారు.
”మా అమ్మ చనిపోయింది సార్.. తల్లి లేని బిడ్డలమయ్యాము.. తండ్రి లాంటి మీకు చెప్పుకోవాలని చేశాను సార్.. ఇక మీరే మాకు తల్లీ తండ్రీ సార్! రేపు మధ్యాన్నం అంత్యక్రియలు చేస్తాం సార్. దయచేసి తమరు హాజరైతే ‘అమ్మ’ ఆత్మ కూడా శాంతిస్తుంది సార్” అని ఏడుపు కొనసాగించాడు.
”అయ్యయ్యో అంత పని జరిగిందా? ఐ యామ్ వెరీ వెరీ సారీ గజానన్.. నీ కుటుంబానికి వాటిల్లిన నష్టం ఇంతా అంతా కాదు. మనం ఎంత పెద్దవాళ్ళమైనా తల్లి పోతే జీవితమే పోయినట్టు. కన్సోల్ యువర్ సెల్ఫ్.. బికాజ్ యు ఆర్ ది ఎల్డర్ సన్ టు యువర్ మదర్.. యా మై కరెక్ట్? అయితే ఒక్క మాట ఏమీ అనుకోవద్దు.. రేపు ఢిల్లీలో పి ఎం గారితో అప్పాయింట్మెంట్ ఉంది.. క్యాన్సిల్ చేసుకునేందుకు వీలులేని సమావేశం! ఇంకో అరగంటలో ఫ్లైట్ ఉంది.. మన మంత్రివర్గ సహచరులను పంపిస్తాను. హోమ్ మినిస్టర్కి చెబుతాను.. వారు కూడా వస్తారు.. ప్రభుత్వ లాంఛనాలతో అమ్మకి ఘనంగా అంత్యక్రియలు చేయించుదాం.. మరోసారి నీకు మీ కుటుంబానికి నా ప్రగాఢ సానుభూతి.. ” అంటూ పెట్టేశారు.
ఆయన మాట్లాడినంతసేపు ఈ వైపు గజానన్ ఎక్కిళ్ళు పెడుతూనే ఉన్నాడు.
సీ ఎం ఫోన్ పెట్టాక అతని పెదాల మీద ఓ చిరుదరహాసం మెరిసింది.
తర్వాత గవర్నర్ గారికి కాల్ చేసి సేమ్ రికార్డు పెట్టాడు.
వారూ ఓదార్చారు.. తాను తప్పకుండా వచ్చి తల్లికి నివాళి అర్పిస్తానని మాట ఇచ్చారు.
అనంతరం హోమ్ మంత్రి- ”గజానన్ జీవితంలో ఇవన్నీ మనం భరించాల్సిందే. పెద్దవాడిగా చెబుతున్నాను. కుంగిపోకు. రేపు నేను వస్తాను. మన పోలీసు అధికారులందరూ హాజరవుతారు.. సహచర మంత్రులు అందరూ వస్తారు. అధైర్య పడకు. నీకు మేమంతా ఉన్నాం. నువ్వు ఒంటరివి కావు. అమ్మను ఘనంగా సాగనంపుదాం” అని మాటిచ్చారు.
అప్పటికే ప్రశాంత్ తల్లి మృతదేహాన్ని ఫ్రీజర్ బాక్స్ లో ఉంచి పూలతో అలంకరించిన రథంలో నగరంలోని అన్నగారింటికి తరలించాడు. దానిపై ఆమె పెద్ద ఫోటో ఉన్నది.. దానికి ఎన్నో పూలమాలలు!
పత్రికలవారు అప్పుడే గజానన్ ఇంటికి చేరుకున్నారు.
తల్లి శవపేటిక పై బడి శోకాలు పెట్టాడు గజానన్!
”అప్పుడే నన్నొదిలి ఎందుకు వెళ్లిపోయావమ్మా. నువ్వు లేకుండా నేనెలా బతకాలి.” అంటూ ఓవర్ యాక్షన్ చేశాడు. పత్రికల వాళ్ళు ఆ ఫొటోలన్నీ తీసి ఈవెనింగ్ ఎడిషన్ లలో కవర్ చేశారు.
పార్థివదేహంతో పాటు ఊరి నుంచి వచ్చిన కొందరు చోటామోటా నాయకులు
‘విడిచి పోయిన తల్లి … కుళ్లుతున్న కొడుకు’
‘బడుగుల బాంధవుడిని కన్న పుణ్యాత్మురాలు తిరిగి రాని లోకాలకు … ‘ టైపు నినాదాలు రాసిన బానర్లు ఊరంతా కట్టారు.
ముఖ్యమంత్రి గారు గజానన్ భుజం మీద చేయి వేసి నడుస్తున్న ఫోటోలు వాల్ పోస్టర్లు గా వెలిశాయి.
సాయంత్రానికల్లా లైఫ్ సైజు ఫొటోలతో ఫోటో గ్రాఫర్ వచ్చాడు.
వీధి గుమ్మం వద్ద ఒకటి, శవపేటిక వద్ద ఒకటి అమర్చమన్నాడు గజానన్.
తమ ప్రాంతంలోని ముఖ్య కూడళ్లలో కొన్ని పెట్టమని ఆదేశించాడు.
తర్వాత వాటికి దండలు వేశారు.
మర్నాడు గవర్నర్, మంత్రులు హోమ్ మంత్రి వస్తున్నాడని తెలియడంతో విలేకరులంతా అక్కడే మకాం వేసి ఎవరెవరు ప్రముఖులు వచ్చారు?.. సామాన్య జనం సొంత కుటుంబ సభ్యులను పోగొట్టుకున్నట్టు గుండెలవిసేలా ఎలా ఏడుస్తున్నారు? ఎందుకు ఏడుస్తున్నారు ? వగైరా ఫోటోలు తీసి తమ కార్యాలయాలకు పంపుతున్నారు..
గజానన్ ఇంటికి పూర్వ వైభవం వచ్చింది.
ఎటు చూసినా జనమే..
ఎమ్మెల్యే వికాస్ బాబు కూడా వచ్చి గజానన్ ను ఓదార్చి వెళ్ళాడు.
* * *
మర్నాడు సాయంత్రం పోలీసు అధికార లాంఛనాలతో గజానన్ తల్లిగారి అంత్యక్రియలు ఘనంగా జరిగాయి. స్వయంగా గవర్నర్ వచ్చి గజానన్ ను గుండెలకు హత్తుకుని ఓదార్చారు.. కెమెరాలు క్లిక్కు క్లిక్కు మన్నాయి. గవర్నర్ కుటుంబ సభ్యులకు ప్రగాఢ సానుభూతి తెలిపారు.. తర్వాత హోమ్ మంత్రి, సహచర మంత్రులు, పోలీసు ఉన్నతాధికారులు అందరూ వచ్చి గజానన్ ను పరామర్శించారు. రాష్ట్ర ప్రభుత్వ ప్రధాన కార్యదర్శి వచ్చి ఓదార్చడంతో పాటు ముఖ్యమంత్రిగారి సంతాప సందేశాన్ని చదివి వినిపించారు..
పైకి దుఃఖం నటిస్తున్నా గజానన్ మనసు ఆనందంతో నృత్యం చేస్తోంది.. మళ్ళీ తన ఇంటి ముందు వందకు పైగా కార్లు, మీడియా వ్యాన్ లు, విపరీతంగా హాజరైన జనం.. ఊరు మొత్తం తన ఫోటోలు, సీఎం గారు భుజం మీద చేయి వేసి నడుస్తున్న వాల్ పోస్టర్ లు మళ్ళీ తన రాజకీయ జీవితం చిగురిస్తుందన్న ఆశలు రేపాయి..
తల్లి మరణించి కూడా తనకు వెనకటి ఖ్యాతి సంపాదించి పెట్టింది..
తననే కలవరిస్తోందని చెప్పినా, ఏనాడూ ఆమె బతికుండగా వచ్చి పలకరించని అన్నగారు – తల్లి అంత్య క్రియలు ఇంత ఘనంగా జరిపించడం తమ్ముడు ప్రశాంత్ బాబుకు పజిల్ గా మిగిలిపోయింది.
—000—
నా విశ్లేషణ :
నాకు గుర్తున్న మటుకు ఇది ఒడిశా లేదా బెంగాలీ కథ. రాజకీయ నాయకులు ప్రచారం లేకపోతే ఒడ్డున పడిన చేపల్లా ఎలా విలవిలలాడతారో తెలియచెప్పే కథ ఇది. ఏదో ఒక రూపంలో ప్రజల మధ్య ఉంటే మీడియాలో ఉంటేనే వారికి మనుగడ. అందుకే వచ్చిన ఏ అవకాశాన్నీ వదులుకోరు. దానికి తల్లి మరణాన్ని తెలివిగా వాడుకున్నాడు గజానన్. సానుభూతి పేరుతో దూరమైనా పెద్ద తలకాయల సంబంధాలన్నీ పునరుద్ధరించుకున్నాడు. ఈ సానుభూతి ఒక రోజే కదా పనిచేసేది అని మీరు అనుకోవచ్చు. అది తప్పు. అతను రాజకీయ నాయకుడు. పదిరోజుల తర్వాత దినాలు, కర్మకాండల పేరుతో మళ్ళీ ఇంత హడావిడి చేస్తాడు. అన్నసంతర్పణలు చేయిస్తాడు. వాటన్నింటికీ మంత్రులని, అధికారుల్ని పిలుస్తాడు. ఆవిడ సంస్మరణ పేరుతో పేద విద్యార్థులకు ఉపకార వేతనాలు ఇప్పిస్తాడు.. జనంతో నేతల తోటి సంబంధాలు తెగిపోకుండా జాగ్రత్త పడతాడు. గుప్పిట్లో ఉన్న మీడియా పక్షులకు మరిన్ని నూకలు వెదజల్లి తన పేరును జనం మరచిపోకుండా చూసుకుంటాడు..
చావులను కూడా రాజకీయ సోపానాలుగా వాడుకోగల గజానన్ లాంటి నేతలు ఇవాళ మన దేశంలో, రాష్ట్రంలో ఎందరో ఉన్నారు. పరిశీలించి చూస్తే మీకే కనబడతారు.
రచన: కంభంపాటి రవీంద్ర
అర్ధరాత్రి ఒంటి గంటకి  మా మేనేజర్ నుంచి మెసేజ్.. మర్నాడు ఉదయాన్నే ఆఫీసులో కలవమని. చాలాకాలం నుంచి అతనితో పని చేస్తున్నానేమో , మెసేజ్ లో వివరాలు లేకపోయినా  ఎందుకు కలవమన్నాడో సులభంగానే ఊహించగలను. కొత్త ప్రాజెక్ట్ ఏదో వచ్చినట్టుంది, నన్ను టేకప్ చెయ్యమని అడుగుతాడు.
నిజమే..నేను ఊహించినట్టే ..ఉదయం కలవగానే , “కొత్త ప్రాజెక్ట్ వచ్చింది , నన్ను టేకప్ చెయ్యమని” చెప్పేడు. ఆ తర్వాత రెండు రోజులూ ప్రాజెక్టు స్కోప్ అంతా చదివేను. చాలా కాంప్లెక్స్ ప్రాజెక్ట్ , క్లయింట్ సిస్టంలో కొత్త కొత్త ఫైనాన్షియల్ కంట్రోల్స్ పెట్టాలి , సరైన టీమ్ లేకపోతే కుదరదు.
ఇదే విషయం అతన్ని కలిసి చెప్పేను, “ఒక పది మంది టీం కావాలి.. అందులో కనీసం ముగ్గురైనా మంచి ఎక్స్పీరియన్స్ ఉన్న ప్రోగ్రామర్లు కావాలి.. అందరికీ ఫైనాన్షియల్ డొమైన్ తెలిసి ఉండాలి”
“మనం ఎన్నో కావాలనుకుంటాం.. అన్నీ జరగవు కదా” అన్నాడు నవ్వుతూ
“సరే.. మీ ఇష్టం.. గోధుమలు ఇచ్చి బిర్యానీ వండమంటే కుదరదు కదా” అన్నాను
చురుగ్గా చూసి, “సరే.. ఒక ఎక్స్పీరియన్స్ ఉన్న ప్రోగ్రామర్ ని ఇస్తాను.. మిగతా అందరూ ఫ్రెషర్లు.. వీలైనంత త్వరగా వీళ్ళందరినీ ట్రైన్ చెయ్యి నువ్వు..” అన్నాడు
“అందరికీ ట్రైనింగ్ నేనే ఇచ్చుకుని , ప్రాజెక్టు ప్లానింగ్ నేనే చేసుకుని , కోడ్ రివ్యూలు నేనే చేసుకోవాలంటే , నాకు ఇరవై నాలుగుగంటలు  సరిపోవు” అన్నాను
“ఈ విషయం నేను ఇంక డిస్కస్ చెయ్యను.. రెండు మూడు రోజుల్లో టీం మెంబెర్స్ నీకు రిపోర్ట్ చేస్తారు.. ఇవాళ్టి నుంచీ మీటింగ్స్ లాంటివి ప్లాన్ చేసుకో” అనేసి తన కంప్యూటర్లో మొహం దూర్చేసేడు !
అనుకున్నట్టుగానే మూడు రోజుల్లో కొత్త టీం మెంబర్స్ వచ్చి రిపోర్ట్ చేసేరు. అందరినీ పరిచయం చేసుకున్నాను , మా మేనేజర్ మాట ఇచ్చినట్టే  ఒక్క అమ్మాయి తప్ప , మిగతా అందరూ రెణ్ణెల్ల క్రితం కాలేజ్ నుంచి ఫ్రెష్ గా జాయిన్ అయినవాళ్లే. మాంచి ఉత్సాహంగా ఉన్నారు , ఇదీ ఓ రకంగా మంచిదే.. ఎలాగూ చెయ్యాల్సిన పని బోలెడున్నప్పుడు , టీంలో ఎనర్జీ , ఎగ్జైట్మెంట్ ఉంటేనే బావుంటుంది.
మా కొత్త టీంలో వెంకటేశన్ అనే కుర్రాడున్నాడు. మిస్సమ్మ , పెళ్లి చేసి చూడు సినిమాల్లో ఎన్టీఆర్ లా ఉన్నాడా కుర్రాడు. అదే మాట అతనితో చెప్పేను. ఆ వెంకటేశన్ నవ్వుతూ , “ఇదే మాట మా నాన్న అంటూంటారు సర్ , మేము తమిళియన్స్ అయినా మాకు పాత తెలుగు సినిమాలు తెలుసు” అన్నాడు.
ప్రాజెక్ట్ మొదలైంది , అందరూ చాలా కష్టపడుతున్నారు , ఉదయం ఎనిమిదింటికి ఆఫీసుకి రావడం..మళ్ళీ ఎప్పుడు ఇంటికి వెళ్తామో తెలియని పరిస్థితి. అందరిలోకీ వెంకటేశన్ ఇంకా ఎక్కువ కష్టపడుతున్నాడు. ఆరు నెలలయ్యేసరికి, చాలా ఎక్స్పీరియన్స్ ఉన్న ప్రోగ్రామర్ లా పని చేసేస్తున్నాడు.
టీం మధ్య బాండింగ్ పెరగడానికి , ఎలాగూ అర్ధరాత్రి వరకూ ఆఫీసులో ఉంటున్నాం కాబట్టి , డిన్నర్ అందరం కలిసి కాంటీన్ లో చేద్దామని టీంకి చెప్పేను. అందరూ సరేనన్నారు, కానీ వెంకటేశన్ మొహంలో చిన్న నిరాశ కనిపించింది.
కాసేపు తర్వాత వచ్చి నన్ను కలిసేడు. “రాత్రి అందరం కలిసి డిన్నర్ చేద్దాం అనే మీ ఐడియా బావుంది సర్.. కానీ నేను రాలేను” అన్నాడు
“ఏం?”
“ఏం లేదు సర్… రోజూ రాత్రి మా నాన్నగారు నా కోసం డిన్నర్ తీసుకుని వస్తారు.. ఇద్దరం పార్కింగ్ లాట్ లో కూచుని తింటాం”
“పాపం ఆయన్ని ఇబ్బంది పెట్టడం ఎందుకు? ఇక్కడ అందరితో కలిసి నువ్వు భోజనం చెయ్యొచ్చు కదా ?” అడిగేను
“ఆయన నాకు తినిపించకపోతే ఇబ్బంది ఫీల్ అవుతారు సర్… ఒక్కణ్ణే కొడుకుని ఆయనకి.. అది కూడా ఆయనకి నలభయ్ ఐదో ఏట పుట్టేను.. ఇప్పుడు ఆయనకి అరవై ఏడేళ్లు.. నాతో వీలైనంత టైం స్పెండ్ చేద్దామనుకుంటారు.. అందుకే” అంటూ నసిగేడు
“రోజూ ఏమేం ఐటమ్స్ పట్టుకొస్తారేంటి?” నవ్వుతూ అడిగేను
“ఐటమ్స్ ఏమీ ఉండవు సర్.. ఇంట్లో అందరం రాత్రి తైర్ సాదం తింటాం.. అంతే.. అదే తీసుకొచ్చి తినిపిస్తారు” అన్నాడు
“సరే.. నీ ఇష్టం వెంకటేశన్.. నిన్ను టీంతో రమ్మని ఇబ్బంది పెట్టను” అన్నాను
“ఇంకో రిక్వెస్ట్ సర్”  అన్నాడు
“చెప్పు ?”
“ఏమీ లేదు సర్.. మా నాన్న మన ఆఫీస్ దగ్గర ఉన్న మురుగన్ టెంపుల్లో ఎలక్ట్రీషియన్ గా చేసి రిటైర్ అయ్యేరు.. జీవితంలో  సుఖం తెలీదాయనకి.. ఈ ఏడాది మీరు నన్ను హెచ్ వన్ బి వీసాకి రికమెండ్ చేస్తే , వచ్చే ఏడాది నాతో అమెరికాకి తీసుకెళ్తాను” అన్నాడు
“నువ్వు చాలా బాగా పని చేస్తున్నావు.. వీసా కోసం నీ పేరు  రికమెండ్ చెయ్యడం నాకేం అభ్యంతరం లేదు” అన్నాను
మొహం వెలిగిపోయింది వెంకటేశన్ కి. “థాంక్ యూ వెరీ మచ్ సర్” అనేసి వెళ్ళిపోయేడు!
ఓ ఆదివారం ఉదయం కొంచెం ఖాళీగా ఉండి, వడపళనిలో ఉండే మురుగన్ కోవెలకి వెళ్ళేను. దర్శనం చేసుకుని , ఆ కోనేటి దగ్గర కూచుంటే , “సర్” అనే పిలుపు వినిపించింది. ఎవరా అని చూస్తే , ఎవరూ కనిపించలేదు.  మళ్ళీ ‘సర్ ‘ అని పిలుపు.. ఈసారి జాగ్రత్తగా చూస్తే , దూరం నుంచి ఆ కోనేట్లో ఈదుకుంటూ వస్తున్నాడు వెంకటేశన్. గట్టునున్న మెట్ల దగ్గరికి వచ్చి, తుండు చుట్టుకుని గబగబా నా దగ్గిరకి వచ్చి , “హలో సర్.. మా నాన్నగారిని పరిచయం చేస్తాను” అంటూ  “అప్పా.. అప్పా”  అంటూ అరిచేసరికి , ఆ కోనేటి నీళ్లలోనుంచి మెల్లగా ఓ ముసలాయన నడుచుకుంటూ వచ్చేరు. “వణక్కం సార్!” అంటూ నాకు నమస్కారం పెట్టబోతే, “నా తండ్రిలాంటి వారు.. మీరు నాకు నమస్కారం పెట్టకూడదు సర్” అంటూ వారించేను.
వెంకటేశన్ చెప్పేడు , “ప్రతీ ఆదివారం నేనూ , మా నాన్నా ఇలా ఇక్కడికి వచ్చి ఈత కొడుతూంటాం సర్.. చిన్నప్పుడే నాకు ఈత నేర్పించేరు.”
“వీడి చిన్నప్పుడు సినిమాలకి , షికార్లకి తీసుకెళ్లేంత స్తోమత లేదు సార్ నాకు.. అందుకే.. నాతో ఈ గుడికి తీసుకొచ్చేసేవాడిని.. మురుగన్ సామికి జరిగే సేవలు , ఈ ఈత.. ఇవే వీడికి ఆటవిడుపు” అంటూ ఆ పెద్దాయన చెబుతూంటే , నాకెందుకో కళ్ళల్లో నీళ్లు తిరిగేయి.
“అన్నట్టు.. వెంకటేశన్.. నీకో గుడ్ న్యూస్.. నీకు హెచ్ వన్ బి అప్రూవ్ అయ్యింది.. ఇంక వీసా స్టాంపింగ్ అయిపోతే , నీ అమెరికా ప్రయాణం ప్లాన్ చేసుకోవచ్చు”  అన్నాను
“థాంక్ యూ సర్..” అన్నాడు వెంకటేశన్.. వెంటనే తండ్రికి విషయం చెప్పేడు. నేనింక బయలుదేరి వచ్చేసేను.
మా ప్రాజెక్ట్ సక్సెస్ఫుల్ గా పూర్తయ్యింది. టీం అందరం వేర్వేరు ప్రాజెక్టుల్లోకి వెళ్ళిపోయేము.  ఓ రోజు ఉదయాన్నే , వెంకటేశన్ వచ్చి కలిసేడు, “సర్.. ఇవాళ సాయంత్రం అమెరికా వెళ్తున్నాను.. చెబుదామని వచ్చేను” అన్నాడు
“వెరీ నైస్.. మరి నీతోబాటు మీ అమ్మానాన్నలని తీసుకెళ్తున్నావా ?”
“ఒక మూడు నాలుగు నెలల్లో తీసుకెళతాను సర్.. కొంచెం వాళ్ళ వీసా ప్రాసెసింగ్ కి మీ సాయం కావాలి”  రిక్వెస్ట్ చేసేడు.
“నువ్వేమీ వర్రీ అవ్వకు.. అవన్నీ నేను చూసుకుంటాను” హామీ ఇచ్చేను !
వెంకటేశన్ అమెరికా  వెళ్లిన ఆరు నెలల తర్వాత, అతని తల్లితండ్రులకి అమెరికా వీసా వచ్చింది. ఇద్దరినీ నేనే అమెరికన్ కాన్సులెట్ కి తీసుకెళ్ళేను. దార్లో అతని తల్లి  “వాడిని కలిసేదాకా తైర్ సాదం తినకూడదని ఇద్దరం ఒట్టు పెట్టుకున్నాం.. వాడి కోసం , తైర్ సాదం కోసం ఇద్దరం మొహం వాచిపోయున్నాము” అనేసరికి , “అయ్యో.. మీ ప్రయాణం ఎలాగూ గేరంటీగా జరిగి తీరుతుంది… ఆమాత్రం దానికోసం ఇలా మీరు రోజూ తినే తైర్ సాదం తినడం మానేయాలా ?” అన్నాను
“వాడిని చూడ్డం కోసం మేము మొహం వాచిపోయున్నాము. ఆ గుర్తుగా ఇలా”  అన్నారు వెంకటేశన్ తండ్రి
ఇంక నేనేమీ మాట్లాడలేదు !
ఆ రాత్రి ఒంటి గంటకి మా మేనేజర్ మెసెజ్ చేసేడు , “ఇప్పుడు మాట్లాడొచ్చా అని”. నేను పని చేస్తున్న ప్రాజెక్ట్ లో ఏదైనా ఇబ్బందేమోనని వెంటనే అతనికి ఫోన్ చేసేను.
ఆయన చెప్పడం మొదలెట్టేడు ,”నీకు వెంకటేశన్ వాళ్ళ ఫ్యామిలీ బాగా తెలుసు కదా.. రేపు ఉదయాన్నే వాళ్ళని కలవాలి నువ్వు.. ఇందాకే ఫోన్ వచ్చింది.. అమెరికా లో ఏదో లేక్ లో స్విమ్మింగ్ చేద్దామని ఆ వెంకటేశన్ దూకాడట.. రాంగ్ యాంగిల్ లో దూకడంతో కార్డియాక్ అరెస్ట్ వచ్చి వెంటనే పోయేడట..” అంటూ ఇంకా ఏదో చెబుతున్నాడాయన.. నా చెవులూ ,బుర్రా పనిచేయడం మానేసేయి !
రచన: డా. వివేకానంద మూర్తి
ఎవరన్నారో, ఎందుకన్నారో తెలీదుగానీ, అలా నోరు నెప్పిజేసి దవళ్ళు వాచేలా – అనగా అనగా ఒక రాజు అప్పుడే సాయంత్రాన్ని సాగనంపేసిన ఒక రోజు ప్రపంచాన్ని చల్లగాను, ప్రేమికుల్ని వేడిగానూ పరిపాలించటం ప్రారంభించేరు. ఆ రాజుగారి చూపులు విస్తృతంగా విస్తరించి విశాలంగా, విలాసంగా వున్నాయి. అది విశాఖపట్నంలో “లాసన్స్ బే’ తీరంలో వున్న శాంతి ఆశ్రమంలోనికి కూడా చొచ్చుకుని, అక్కడ ఏపుగా పెరిగిన సరుగుడు చెట్లని వొరుసుకుంటూ వచ్చి నేల మీదికి జారేయి. అప్పుడా చెట్ల మధ్య ఓ చెట్టునానుకుని రీవిగా రాజాలా కూర్చున్న సారధి కూడా ఆ రాజులాగే ఎంతో అందంగా వున్నాడు.
ఆ రాజు నెలరాజు.
ఆ రోజు పున్నమిరోజు.
ఆ చూపులు వెన్నెల తూపులు.
ఆ సారధి మెడికల్ కాలేజీలో ట్యూటరు.
ప్రస్తుతం శాంతి ఆశ్రమంలో సరుగుడు చెట్టు క్రింద కూర్చున్న సారధి చేతుల్లో ఒక అందమైన మాసపత్రిక వుంది.
శ్రద్దగా అందులో సీరియల్ చదువుకుందామని సాయంత్రం అయిదింటి కల్లా సారధి అక్కడికి వచ్చేడు. కాని సీరియల్ సగం చదివేసరికి సారధికి ఎంత ప్రయత్నించినా ఒక్క అక్షరం కూడా ముందుకి సాగలేదు. కారణం ఆ పేజీలో హఠాత్తుగా హీరోయిన్ బామ్మ మరణించింది. సారధికి వెంటనే తన బామ్మ గుర్తుకొచ్చింది. చేతిలో పుస్తకం మూసి, గతంలోకి జరిగి సారధి తన బామ్మ గురించి చాలా సేపు ఆలోచించేడు. సంధ్య గడిచేవరకూ ఆలోచించేడు. కాస్సేపు సారధి కంటిముందు బామ్మ బింబం తొణికిసలాడింది. చుట్టూరా వెన్నెల బామ్మ ధరించే తెల్ల పట్టుబట్టలా కనబడింది. తలెత్తి చూస్తే చందమామలో బామ్మ-పూజ చేసుకొచ్చి పూజ్యగాంధీలా నవ్వుతూ నిలబడింది. ఆకాశంలో నక్షత్రాలు బామ్మచేసుకునే వత్తుల్లా మెరిసేయి. ఒక్కసారి కళ్ళు చెమర్చిన సారధి తనకు తానే బరువుగా, బాధగా “బామ్మా!’ అనుకున్నాడు. ‘భగవాన్’ ఎంతలో ఎంత మార్పు జరిగెను! కాలచక్రము కారు చక్రము వలె తిరిగెను కదా! అని కూడా అనుకున్నాడు.
నాలుగేళ్ళ క్రితం వరకూ బామ్మ చేతుల్లో పెరిగిన సారధి మనస్సు చాలా పొదుపుగా పనిచేసి అతన్ని చాలా అదుపులో వుంచింది. అందుచేత అతనెక్కడా పరీక్ష ఫేలవకుండా, ఎంచక్కా ఏ రోజు పాఠం ఆ రోజు చదువుకుని, ఏ రోజు గడ్డం ఆ రోజు గీసుకుని చకచకా డాక్టరయాడు. అలా బామ్మ హయాంలో ప్రపంచానికి పాతికేళ్ళ పాతబడిన పార్ధసారధి చాలా మందికి మడిగట్టుకున్న మడిసారధిలా కనిపించేవాడు. సారధి బామ్మ అతన్నెంతో క్రమశిక్షణలో పెంచింది. రోజూ ప్రొద్దున్నే చద్దన్నం తినిపించి అతన్ని మెడికల్ కాలేజీకి పంపింది. సాయంత్రం అతని రాకకి గంటముందే వీధిగుమ్మంలో కూర్చుని, వొత్తులు చేసుకుని అవి కళ్ళల్లో వేసుకుని ఎదురుచూసేది. కాని యిదంతా నాలుగేళ్ళ క్రితం వరకే సాగింది. ఆ తర్వాత సారధి వొంటరివాడై పోయాడు. అతనికప్పుడు బామ్మ లేదు. సరిగ్గా నాలుగేళ్ళ క్రితం తనూ, బామ్మా వొకేసారి పాసైపోయేరు – తను యం.బి.బి.యస్సూ, బామ్మ జీవితమూ, సారధిలో ఆ క్షణం నుంచీ గుర్తించదగ్గ మార్పులెన్నో వచ్చేయి. మడిసారధి మడి ఆనాడే మబ్బులా విడిపోయింది. క్రమశిక్షణ పోయింది. అతని మనస్సు పరిధులు దాటి పరిపరివిధాల పోయింది. ఎన్నో సరదాలకేసి పోయంది. ఎన్నో కోరికలకేసి పోయింది. అవును మరి – బామ్మ పోయింది.
అంతకాలం కాల్టెక్సు కంపెనీలో వుద్యోగం చేసినట్టు సారధికి కలెక్టరాఫీసులో కొత్త వుద్యోగం దొరికినట్టయింది. బామ్మ ఆసరాగా వున్నంతకాలం అతనికి ఏ వెలితీ కనిపించలేదు. కాని బామ్మతో అసరాలన్నీ పోయినట్లయి, సారధికి జీవితంలో వెలితి అంటే ఏమిటో తెలిసింది. ఎవరేనా మంచి నేస్తం, తన జీవితంలో కాలు మోపి, అంతవరకూ ఆసరాగా నిలిస్తే బావుణ్ణనిపించిందతనికి.అప్పట్నుంచే అతనిలో క్రమంగా మార్పు వచ్చింది. నాలుగేళ్లలో పార్థసారధి ఎంతగానో మారాడు. అతని మార్పు చెడ్డదనీ చెప్పలేం – మంచిదనీ చెప్పలేం. అదొక చిత్రమైన మార్పు. ఎప్పుడూ క్లాసు పుస్తకాలు తప్ప మరే యితర పుస్తకం ఎరుగని సారధి గొప్ప ఆధునిక తెలుగు సాహిత్య పిపాసిగా మారాడు. ఇప్పుడతను చదవని తెలుగు నవలగానీ, కథగానీ ఏదీ లేదు. చంద్రుడి కోసం చాతకపక్షిలా నెలనెలా, వారం వారం పత్రికల కోసం ఎదురుచూసి చదివిన సారధికి కొన్ని సీరియల్ నవలలు కంఠోపాఠంగా వచ్చు.
ఇటీవలే సారధికి తను ఎంతగానో యిష్టపడిన ఒక సీరియల్ నవల్లో హీరోలా తయారవాలనే కోరిక కలిగింది. అందుచేత అతనీ మధ్య ప్రతిరోజూ కొంత సేపు చిత్రలేఖనం ప్రాక్టీసు చెయ్యడానికి, కొంత సేపు ఫిడేలు వాయించడానికీ, కొంత సేపు గొంతెత్తి పాడటానికి కేటాయించుకొని దీక్షగా సాధన చేస్తున్నాడు. ఏదో ఒకనాడు తన సాధన ఫలించి సాధనాలాంటి అమ్మాయెవరైనా తన్ను వలచి వరించకపోతుందా అని సారధి ఉద్దేశం.
సరుగుడు తోపుకి దూరంగా యిసుకలో నడుస్తూ జాలరివాడెవడో కూని రాగం తీసుకుంటూ పోతున్నాడు. వాణ్ణి చూసేసరికి చల్లగాలీ, సముద్రమూసమయము. అన్నీ కలిసి ‘పాడ’మని తన్ను అదేపనిగా బలవంతం చేస్తున్నట్టు ఫీలయ్యాడు, ఒక్కసారి చుట్టూ చూసేడు. పాట పాడేందుకు ఇంతకంటె మంచి వాతావరణమూ, మంచి ఆవకాశమూ ఏం కావాలి గనుక; వినేందుకు నలుగురూ లేకపోయినా, వున్నారనుకునే పాడాలనుకున్నాడు సారధి. గొంతు సరిచేసుకుని ప్రేమగీతం ఒకటి గట్టిగా ఎత్తుకున్నాడు. రెండు చరణాలు పాడగానే అతనికి సరుగుడు చెట్ల మధ్య, పారుతున్న సెలయేటి గలగల వినిపించి, దాహం వేసింది. వెంటనే పాట ఆపుచేసి లేచి నిలబడ్డాడు. ఎడారిలో షోడాలు దొరకినట్లు ఎంచేతనో యీ శాంతి ఆశ్రమంలో సెలయేరు పుట్టింది. బహుశా తన గాన మాధుర్యాన్నికిక్కడ నాపరాళ్ళు కరిగి వుంటాయి అనుకుంటూ చెట్ల మధ్యకి నడిచేడు. కాని శబ్దాన్ని సమీపించాక సారధికి ఆశ్చర్యం ఎదురైంది. తన పాట వినేందుకు నలుగురూ లేరనుకున్న సారధికి వెన్నెల నీడలో వేడుకగా నవ్వుతూ ముగ్గురు వ్యక్తులు మసగ్గా కనిపించారు. సారధికి కోపం వచ్చింది. లేచి నిలబడ్డాడు. వేగంగా అడుగులు వేస్తూ వాళ్ళ దగ్గరికి నడిచాడు. తీరా చూస్తే వాళ్ళెవరో కాదు. తన లేడీ స్టూడెంట్సు – శాంతిప్రియ, శాంతిలత, శాంతిసిరి – వెన్నెల నీడలో కలువరేకుల్లా గున్నారు. సారధి తత్తరపడ్డాడు. అంతలో శాంతిప్రియ నవ్విన పెదాలు మాట్లాడేయి. ‘నిలబడి పోయారేం సార్! కూర్చోండి!
మళ్ళా ముగ్గురూ గలగల కిలకిలా సెలయేరై నవ్వేరు. సారధి యాంత్రికంగా కూర్చున్నాడు.
‘మీరు పాడతారని మాకింతవరకూ తెలియదు సుమండీ?’ శాంతిలత మాట్లాడింది. వాళ్ళు మళ్ళా నవ్వులు విసిరారు. ఈ మారు సారధి కూడా ఒక వెర్రినవ్వు నవ్వి అడిగాడు – ‘మీరు విన్నారా?’ మిగిలిన నవ్వుని పెదాల వెనుక దిగతొక్కుకుంటూ ముగ్గురూ అవునన్నట్టు తలలూ పేరు.
‘బాగా పాడానా?’ సారధి భావనలో అమాయకత కనబడింది.
శాంతిత్రయం మళ్ళీ అవునన్నట్టు తలలు పంకించేరు.
‘మరేందుకు నవ్వేరు?’
ఈ ప్రశ్నకి వాళ్ళ నవ్వులు శ్రుతిమించాయి. ఆశ్రమమంతా ఆక్రమించాయి.
సారధికి కష్టం తోచింది. ఎందుకిలా నవ్వుతారు వీళ్ళు? నవ్వితే తనకెందుకిలా బాధనిపిస్తోంది? అందమైన అమ్మాయిల నవ్వులు కూడా బాధ కలిగిస్తాయా? ఏమిటో – వెన్నెల నీడలా నవ్వుల బాధ! అయినా తనెందుకు బాధపడాలి! వాళ్ళేం తప్పు చేసారు? – నవ్వేరంతే. అవును నవ్వడం, పిల్లల్ని కనడం ఆడవాళ్ళ జన్మహక్కు, వాళ్ళ హక్కుల్ని వాళ్ళు కాపాడుకుంటున్నారంతే. ఈ మాత్రానికి తనెందుకూ బాధపడటం. ఎదుటి వారి హక్కులను గౌరవించుట పౌరుని విధి. కాబట్టి తనిప్పుడు వారి నవ్వులను గౌరవించవలెను’ – అని ఆలోచించుకుని సారధి వాళ్ళను మెచ్చుకున్నాడు. ‘మీకు నవ్వడం బాగావచ్చు’
‘బాగా అంటే?’ శాంతిలత.
‘అందంగా’
ఈసారి శాంతిత్రయం నవ్వలేదు. మెరిసే కళ్ళతో సారధిని చిత్రంగా చూసారు. అందమైన ఆడపిల్లలు తనని అలా సూటిగా చూడటం సారధికదే తొలి అనుభవం. క్షణంపాటు చక్రవర్తిలా ఫీలయ్యాడు.
నిజం చెప్పాల్సొస్తే సారధికి పాటలు పాడడం రాదు. మనస్సులో కోరికని చంపుకోలేక పాడినా విన్నవాళ్ళకి పాటలమీదే కోరిక చచ్చిపోతుంది. ఏమైనా సారధికి మాత్రం తన పాట మీద గొప్ప నమ్మకం వుంది కాని. యిప్పుడు శాంతిత్రయం ప్రవర్తన ఆ నమ్మకాన్ని కాస్త సడలించినట్లయింది. “నేను బాగా పాడలేదూ భగవాన్!” అనుకున్నాడు. ‘అసలు వీళ్ళక్కడున్నారని తెలిస్తే యింకా బాగా పాడేవాణ్ణే ” అని కూడా అనుకున్నాడు.
వెన్నెల షికారులన్నా, వేళాకోళాలన్నా శాంతిత్రయానికి బహుసరదా. రెండు క్షణాలపాటు గురువుగారి అందాన్ని తన్మయంగా చూసేక, సారధి అమాయకత్వాన్ని చొరవగా తీసుకున్న శాంతిత్రయం మరింత చనువుగా వేళాకోళానికి దిగేరు.
శాంతిప్రియ అడిగింది – “ఒక్కరే వచ్చారా సార్?”
“అవును పాట పాడుకుందామని…” అతనిలో యిందాకటి అమాయకత యింకా అలాగే తొంగిచూస్తోంది.
సారధి పాట అనేసరికి శాంతిత్రయం మళ్ళీ గొల్లుమన్నారు.
“నవ్వేరంటే ఆబ్సెంటు మార్కు చేస్తాను.” మంచి జోకు వేసాననుకున్నాడు సారధి.
“మీరు బాగా పాడతారే అనుకుంటే, బాగా జోకుతారు కూడానూ?” శాంతిసిరి అంది.
“నిజంగా పాడుకోడానికి వచ్చారా సార్?” శాంతిలత అడిగింది.
సారధి బదులు చెప్పలేదు. ఇందాకే అతను వూహాలోకానికి వెళ్ళాడు. అప్పుడు శాంతిప్రియ అతన్నీలోకానికి లాక్కొచ్చి కూర్చొబెడుతూ గోముగా ‘ఒకపాట పాడండి సార్!’ అని అడిగింది.
“పాటా?” అన్నాడు పార్ధసారధి.
“అవును పాటే, పాడండి సార్! వినాలని వుంది.”
“పాట కాదు. ముందు నా మాట వినండి.”
“ఏమిటి సార్?” శాంతిత్రయం చెవులు రిక్కించేరు.
“ఏమీ లేదు. నేను పాడానని గాని, పాడతాననిగాని మీరు ఎవ్వరితోనూ చెప్పనని ప్రమాణం చెయ్యాలి” సారధి సీరియస్ గా అడిగేడు.
“బలేవారే-మీరెంతో బాగా పాడగలరని అందరితో చెప్పాలనుంది నాకు” అంది శాంతిలత.
“అడిగారు కాబట్టి అలాగే ప్రమాణం చేస్తాను” అంది శాంతిప్రియ.
“నేను ప్రమాణం చెయ్యను. మీరు ముమ్మాటికి ఎంతో బాగా పాడతారు. ఇందాక మీ పాట విన్నప్పట్నుంచీ నాకెన్నో సార్లు మీ చేత పాడించుకోవాలనిపిస్తోంది” అంది శాంతిసిరి.
ముగ్గురిలో శాంతిసిరి మాటలు సారధిని ఆకట్టాయి. తనపాట మీద అతనికెంతో నమ్మకం పెరిగింది. ఏదో ధీమా కలిగింది. అప్పుడు సారధి పాట పాడాడు. శాంతి ఆశ్రమంలో అశాంతి మజిలీ చేసినట్లు పాడాడు. అయినా శాంతిత్రయం మాత్రం ప్రశాంతంగా పార్థసారధి పాట విన్నారు. నిజం చెప్పాల్సొస్తే కేవలం వాళ్ళ చెవులు మాత్రమే పాట విన్నాయి. మిగిలిన ఇంద్రియాలన్నీ ఐంద్రజాలికుడి మాయకి లొంగిపోయినట్లు సారధి సురద్రూపానికి లొంగిపోయాయి.
సారధి పాట ముగిశాక శాంతిలత, “సార్! మీకింత చక్కగా పాడటం వచ్చు గదా! ఏ పార్టీలో నన్నా ఒక్కసారి పాడకూడదూ?” అనడిగింది.
“ఏదో పార్టీ దాకా ఎందుకూ? నేనే కొద్దిరోజుల్లో అందర్నీ పిలిచి ఒక పార్టీ ఏర్పాటుచేసి పాడి వినిపిస్తాను” అని చెప్పి, “అన్నట్టు వచ్చే మంగళవారం నా బర్త్ డే. నా ప్రోగ్రామ్ ఆ రోజున ఏర్పాటు చేస్తాను. ఆవేళ తప్పకుండా మీరు వద్దురుగాని. ఆ రోజు ఒక్క పాటేమిటి, ఫిడేలు కూడా వాయిస్తాను. ఏర్పాట్లన్నీ పూర్తయ్యాక, మీకు యిన్విటేషన్లు పంపిస్తాను” అన్నాడు.
అలా వాళ్ళ మధ్య ఎన్నో కబుర్లు నడిచేక, ఎన్నో క్షణాలు గడిచేక, శాంతిత్రయానికి సారధి గుడ్ నైట్ చెప్పేడు
* * *
.
ఆ రాత్రి మంచం మీద వెల్లకిలా పడుకొన్న పార్థసారధికి నిద్రపట్టలేదు. కిటికీలోంచి గుండ్రటి చంద్రుడు క్లోజప్లో ‘యూల్ బ్రిన్నర్’ లా కనిపించేడు. సారధికి సాయంత్రపు క్షణాలు పదేపదే గుర్తుకు వచ్చేయి. ఆ క్షణాలకంటే, ఆ క్షణాల గుర్తులోనే అతనికి మధురిమ మరింతగా కనబడుతోంది. అయితే ప్రేయసితో గడిపిన క్షణాలకంటే, ప్రేయసితో గడిపిన క్షణాల ‘గుర్తు’ యింకెంత తియ్యగా వుంటుందో- ఏమైనా అనుభవం కంటే ఆలోచన గొప్పది. నిజంగా ఈ రోజు తన జన్మ తరించింది. ఇన్నాళ్లూ వాళ్ళకి పాఠం చెప్పడమే మహాభాగ్యం అనుకుంటున్న తను, ఈ రోజు వాళ్ళకి పాట వినిపించేడు. తను వినిపించడమేమిటి? వాళ్ళే బలవంత పెట్టి తనచేత పాడించుకుని విన్నారు. ఒకరు కాదు ముగ్గురు. అందమైన అప్సరసలు సరసన కూర్చుని కావాలని మరీ విన్నారు. ఆ క్షణం శాంతిప్రియ తన కళ్ళలో దీపావళి చూపించింది. శాంతిలత తన చెక్కిలి నీడల్లో సాయంత్రాన్ని సర్దుకొంది. శాంతిసిరి పెదాల్లో ‘మా సారధి ఎంతో బాగ పాడగలరు’ అనే గర్వాన్ని దాచుకుంది. ఎంత బాగా విన్నారు వాళ్ళు. వాళ్ళకి వినడంలో కూడా అందమే వుంది. ముగ్గురికి ముగ్గురే. చిత్రమైన కలయిక, మాటల్లో, పేర్లలో, చూపుల్లో, అందంలో, అంతా గమ్మత్తయిన ఏకత్వం – మనస్సుల్లో కూడానేమో. పైగా ఎంత చనువు – తన పాట వినేందుకు ఎంత దగ్గరగా కూర్చున్నారు. పక్షుల్లో నెమలిలా, పువ్వుల్లో గులాబీలా, మానవుల్లో శాంతిత్రయం-యిదేనేమో సృష్టికర్త ప్రత్యేకత. ఇప్పుడు వాళ్ళల్లో ఒక్క శాంతి, ఒక్కగానొక్క శాంతి నన్ను ప్రేమిస్తే తనకీ భూమ్మీద మరి కోరికలుండవు. కానీ అది సాధ్యమా? సాధ్యమే అయితే… నిజంగా తను చక్రవర్తీ! అప్పుడు తను చక్కగా రోజూ తన శాంతిని పక్కన కూర్చోబెట్టుకుని తనకొచ్చిన ప్రేమగీతాలన్నీ ఫిడేలు వాయించి వినిపించవచ్చు. తల్చుకుంటేనే ఎంత బావున్నాయి తన ప్రేమ క్షణాలు. కాని తన ప్రేమ ఫిడేలు వాయించడం కోసం అంటే ఎవరూ నమ్మరు – ఇలా కాస్సేపు ఆలోచనలు సాగాక సారధి జ్వరం తగిలినట్టు ఫీలయ్యాడు. ఏదో బరువైన కోరిక తన హృదయం పట్టుకు వ్రేలాడుతున్నట్టుంది. ఏదో తియ్యటి బాధ తనలో నరాల్ని గిజగిజ లాడిస్తున్నట్టుంది. అందమైన అమ్మాయిల దగ్గర పాటపాడితే యిలాగే వుంటుంది కాబోలు. అయినా తన మస్తిష్కంలో యింకేదో విప్లవం జరుగుతోంది. క్షణక్షణానికి శాంతిత్రయం తన మనస్సుకి మరీ దగ్గరగా వచ్చేస్తున్నారు. ఏమిటో? సుఖంలో కూడా బాధ – ప్రేమంటే యిదేనేమో!
ఈ విధంగా చాలా రాత్రి గడిచేవరకూ సారధి మెదడులో ఎన్నో ఆలోచనలు పుట్టి, శాంతి ఆశ్రమంలో సరుగుడు వృక్షాల్లా-బలంగా, ఏపుగా, అసంఖ్యాకంగా పెరిగాయి. కాని, వృక్షాలు ఆశ్రమం చల్లదనానికి తోడైతే, ఆలోచనలు గుండెల్లో వేడికి తోడయ్యా యి.
క్రమంగా సారధి నిద్రలోకి జారాడు. నిద్రలో అతని ఆలోచనలన్నీ కలలుగా మారి అల్లరిచేశాయి. కలలో సారధి తన శరీరంలో రేగిన విప్లవాన్ని కళ్ళతో చూశాడు. అలా చూసుకున్నప్పుడు సారధికి తన గుండెలోపలి గదుల్లో రక్తం కనబడలేదు. కుడికర్ణికలో శాంతిప్రియ. కుడిజఠరికలో శాంతిలత కూర్చుని వొంట్లో వున్న జీవకణాలన్నిటినుంచి కొత్త వుద్రేకాల్ని, కొత్త కోరికల్ని రాబట్టి – ఎడమ కర్ణికలో కూర్చున్న శాంతిసిరికిస్తున్నారు. ఆమె వాటినన్నటినీ కలిపి, చిలికి శుభ్రమైన ప్రేమని తయారుచేసి, ఎడమ జఠరిక నిండా నింపుతోంది. తిరిగి ఎడమ జఠరిక నుండి శుభ్రమైన ప్రేమ – పదునైన వుద్రేకాలోనూ, పదునైన కోరికలోనూ ప్రవహించి కణకణానికి వ్యాపిస్తోంది. ఇలా ప్రేమ ప్రసరణం జరుగుతున్నప్పుడు పార్ధసారధి గుండె ‘ల ప్’ అని కొట్టుకోవడం మానేసి, ‘లవ్ హెర్’ అని కొట్టుకుంటోంది.
ఈ విధంగా – ఆవాల్టి వరకూ శాంతి ఆశ్రమంలా వున్న సారధి గుండె ఆ రాత్రి శాన్ ఫ్రాన్సిస్కోలా మారింది.
* * *
మర్నాడు సారధి రోజూకంటే ఆలస్యంగా లేచాడు. వొళ్ళు బద్దకంతో బరువెక్కింది. కళ్ళు కలల బరువుతో ఎరుపెక్కాయి. నిలువెల్లా నీరసం నిలిచింది. అవయవాలన్నీ సత్యాగ్రహం చేసినట్టు మారాయి. మనస్సు ఆలోచనల బరువుకి క్రుంగిపోయినట్టయింది. ఇంతలో టేబులు మీద టైంపీసు, కాలేజీకి టైమయింది త్వరగా తయారవమని హెచ్చరించింది. సారధి స్థితిమాత్రం కాలేజీకి వెళ్ళగలిగేలా లేదు. కాని ప్రచండుడైన ప్రొఫెసరు గుర్తుకి రావడంతో సారధి త్వరపడక తప్పలేదు. గబగబా ఓసారి ‘చటర్జీ’ తిరగేసి చకచకా తయారయ్యేడు.
కాలేజీకి వెళ్ళేక, సారధి ఆ రోజు క్లాసు కూడా తీసుకోవాలిసొచ్చింది. లెక్చరు మధ్యలో, మధ్య వరసలో కూర్చున్న తన శాంతిత్రయాన్ని వెనుక బెంచీలో కూర్చున్న క్రానిక్ రిఫర్డ్ కాంతారావు అదే పనిగా విట్లేస్తూ తన శాయశక్తులా శాంతిత్రయాన్ని నవ్వించడం చూశాడు. ఒక్కసారి కోపం ముంచుకొచ్చింది. తన ప్రణయదేవతల్ని విట్టేసి నవ్విస్తాడా? ఎంత దురాగతం? అనుకుని కాంతారావుని నిండుబెంచీల మధ్య నిలబెట్టి పాఠంలో ప్రశ్నవేశాడు. కాంతారావు తప్పు చెప్పగానే వీలు చూసుకుని నాలుగూ దులిపేశాడు. ఛటర్జీ, చదివి చెడిపోయావన్నాడు. బి.టి. చదివి బాగుపడమన్నాడు. మాట్లాడకుండా కూర్చోమన్నాడు. కాంతారావు పాపం చేసేదిలేక పార్ధసారధిని గుడ్లురిమి చూసి కూర్చున్నాడు. పాఠం చెబుతున్నంత సేపూ సారధికి ఏదో మైకం కమ్మినట్టుండి, స్టూడెంట్సు గోలచేసినా వినబడలేదు. ఎదురుగా కూర్చొన్న శాంతిత్రయం తప్ప, క్లాసులో మరెవ్వరూ అతనికి కనబడలేదు. చివర్న “టైమయిపోయింది మావోయ్!” అని అబ్బాయిలంతా అరిచే దాకా సారధికి క్లాసు వదిలి రావాలన్న సంగతే గుర్తుకి రాలేదు.
ఆ మధ్యాహ్నం, స్టాఫ్ రూమ్ లో కూర్చొన్న సారధికి ప్రొఫెసరుగారి వద్ద నుంచి పిలుపురాగానే లేచాడు. నెమ్మదిగా అడుగులో అడుగు వేసుకుంటూ, ఆలోచనలో ఆలోచన పేర్చుకుంటూ, ప్రొఫెసరు గారి గదిలోకి అడుగు పెట్టాడు. టేబులు వెనక కుర్చీలో ప్రొఫెసరుగారు సర్కసు పులిలా కూర్చుని పూరీలు తింటూ, ఛటర్జీ ముందేసుకుని, దీక్షగా ‘సి.ఎస్.ఎస్.’ బట్టీ పడుతున్నారు. సారధిని చూడగానే ఆయన పూరీ ప్లేటు చటుక్కున దాచేసి, చదివే పేజీల మధ్య గుర్తు కోసం ఒక పూరీవేసి, పుస్తకం మూసేసి, గాండ్రుమని దగ్గేరు. పులిగా మారినప్పుడల్లా యిలా ప్రొఫెసరుగారు ఆస్మా పేషెంటులా అల్లరి చేస్తారని డిపార్టుమెంటంతకీ బాగా తెలుసు.
సారధి కంటిముందు పడగానే ప్రొఫెసరుగారు యింగ్లీషులో యింగ్లీషు పులిలా గర్జించేరు – ప్రొద్దున్న ఏం తీసుకున్నావ్?”
సారధి సవినయంగా అన్నాడు ‘చపాతీ సార్.
‘ షటప్ ‘ చపాతీ కాదు నే నడిగింది’ ఈసారి ప్రొఫెసరుగారు గర్జించినపుడు సారధి మీద చినుకులు పడ్డాయి. (కండిషన్డ్ రిఫ్లెక్సు) ‘క్లాసులో తీసుకున్న సబ్జక్టేమిటి – చెప్పిన భాగోతమేమిటి అని అడుగుతున్నా?”
సారధి ఇంకా వినయం మానలేదు ‘భాగోతం కాదు సార్ – బ్లడ్!’
‘బ్లడ్డే బ్లడ్డు బ్లడ్లో ఏ టాపిక్కు?”
‘ఆర్. బి.సి. సార్!’
‘ఇంటి దగ్గర ప్రిపేరయ్యే వచ్చావా!’
‘అవును సార్! ‘మరయితే క్లాసులో ఆ పేలాపనేవిటి?”
‘తప్పు చెప్పానా సార్?’
ఒక్కసారి ప్రొఫెసరుగారు కుర్చీలోంచి లేచి వొళ్ళు దులుపుకున్నారు. ‘తప్పా! తప్పున్నరా? రక్తంలో ఎర్రకణాలేకాక ప్రేమకణాలు కూడా ఉంటాయా? వాటి పేరు శాంతికణాలా? అవి మూడు రకాలా! పైగా రక్తంలో అవి బాగా ఎక్కువగా తగులబడితే ‘పోలీ శాంతీ మియా వీరా’ అనే రోగం అఘోరిస్తుందంటావా?’ అంటూ దసరా పులి డ్యాన్సు చేశారు – పిమ్మట ఆయన యింకా యిలా డ్యాన్సు చేశారు.
ఆ ఎర్ర కణాలన్చెప్పి బోర్డు మీద ఆఠీను బొమ్మలేస్తావా? పైగా యివన్నీ, నేను చెప్పమన్నానని చెబుతావా? అసలేమిటి నీ వుద్దేశ్యం’ అంటూ ఆయాస పడ్డారు.
సారధి మెల్లగా ‘వొంట్లో బాగులేదు సార్’ అని గొణిగేడు.
‘ఒంట్లో బాగులేకపోతే యింట్లో అఘోరించాలి. అంతేగానీ క్లాసు కొచ్చి అవాకులు చెవాకులు చెబుతావా? వెళ్ళు. తిన్నగా ఇంటికి వెళ్ళు. వెళ్ళి మళ్ళీ వారం రోజులు పోయేవరకూ డిపార్టుమెంట్లో అడుగెట్టకు. గెటవుట్!’ అని చెడామడా దులిపేసారు. సారధికి తన బామ్మ తలంటు పోయడం గుర్తుకొచ్చింది.
రూమ్ కి తిరిగొచ్చి మంచం మీదికి బరువుగా వాలేక, నిద్రకి బదులు క్రమంగా తీరని అస్వస్థత అతన్ని ఆవహించింది.
* * *
నాలుగు రోజులు గడిచాక సారధి పుట్టినరోజు వచ్చింది. ప్రపంచాన్ని క్రమక్రమంగా మరిచిపోతున్న పార్ధసారధి, తన పుట్టినరోజు మాట కూడా మరచిపోయేడు. ఈ నాలుగు రోజులూ మంచి పుస్తకానికి చెదలు పట్టినట్టు అతడి మనస్సుని ఆలోచనలు పట్టి చాలా వరకూ తినేసాయి. అలా మిగిలిన చాలీచాలనీ మనస్సుతో ఆపసోపాలు పడుతున్న సారధికి ఆ సాయంత్రం మూడు ఉత్తరాలొచ్చేయి. ఆసరాలన్నీ కోల్పోయానని మధనపడే సారధికి ఆ ఉత్తరాలు మూడు దేవతల్లా కనిపించేయి. అతను వాటిని ఆత్రంగా విప్పి చూసుకున్నాడు. నిజంగా అవి అతని దేవతలు రాసిన ఉత్తరాలే శాంతిలత, శాంతిప్రియ, శాంతిసిరి అనే సంతకాల తేడా తప్ప మిగిలిందంతా ప్రతి దాంట్లోనూ ఒకే లాగున వుంది. అతను జాగ్రత్తగా చదువుకోడం మొదలు పెట్టేడు.
ప్రియమైన సారధి గారికి –
నమస్తే!
నాలుగు రోజులు మీరు కనబడకపోయేసరికి మనస్సుకి జ్వరం వచ్చినట్టుంది నాకు. కలలు కరిగిపోతాయంటారు. ఏమో ననుకున్నాను. కాని నిజంగా మీరిప్పుడు నా నాలుగు రోజుల కలల్నీ కరిగించి వేశారు. పుట్టినరోజన్నారు, పార్టీ అన్నారు. పాటన్నారు. పిలుస్తానన్నారు. ఏమీ జరగలేదు. నన్ను మరచి పోయేరల్లే వుంది. కాని – డియర్ సారధీ! మీరు నన్ను మరచిపోయినా, నేను మిమ్మల్ని నా జ్ఞాపకాల్లో భద్రంగా దాచుకోగల్గుతున్నాను. మీరు నన్ను పిలవకపోయినా, మీ పాట వినే భాగ్యం నాకు లేకపోయినా నాకు మీ మీద కోపం రాలేదు. మీరిలా చెయ్యడం వల్ల నాకు మీరింకా దగ్గరయి పోయినట్టనిపించింది. అంచేత ఈ రోజున పుట్టిన మీ కోసం నేనివ్వగలిగిన స్వల్పమైన కానుక ఒకటి మీకు సమర్పిస్తున్నాను. మీకిది కేవలం యీ వొక్క పుట్టిన రోజుకే కాదు – జీవితాంతమూ యిది మీ కానుకగా నిలిచిపోవాలని, ఈ కానుక పేరు శాంతిసిరి. దయతో తప్పక గ్రహిస్తారనే ఆశతో –
మీ,
శాంతిసిరి
మిగతా రెండు ఉత్తరాల్లో శాంతిసిరి అని వున్నచోట, ఒక దాంట్లో శాంతిప్రియ అనీ, మరోదాంట్లో శాంతిలత అనీ రాసుంది తప్ప మిగిలిన విషయం అంతా మక్కికి మక్కీ కాపీ చేసి రాసినట్టుంది. ఒకే ఉత్తరాన్ని మూడుసార్లు చదువుకున్నట్టు, ఆ మూడింటిని ఒక్కొక్కసారి చదువుకున్నాక సారధికి స్పృహ తప్పినట్టయింది. తను చదివే సీరియల్ నవల సగంలో సమాప్తమయినట్టయింది. శాంతిత్రయానికి అందంలోనే కాక ఆలోచనల్లో కూడా ఏకత్వమే కాబోలునని ఆశ్చర్యపోయాడు. వాపోయాడు. క్షణంలో సారధి గుండెలో జపానులో భూకంపంలా, తుఫానులో తేరుకంపంలా ప్రేమ గందరగోళం చెలరేగింది.
ఈ విపరీతాన్నిప్పుడు తను అదృష్టమనుకోవాలా? దురదృష్టమనుకోవాలా? ఏమిటీ దారుణం? చేతికందవనుకున్న అందాలు మూడూ హఠాత్తుగా పందాలు వేసుకుంటూ తన మనస్సు కేసి ఎందుకిలా పరుగులు తీస్తున్నాయి. ఇన్నాళ్లూ శాంతిత్రయం సరసన పాట పాడటమే మహాభాగ్యం అనుకున్నాడు తను. వారిలో వొక్కగానొక్క అమ్మాయి తన్ను వలచి వరిస్తే చాలనుకున్నాడు తను. కాని అనుకున్నదంతా అతి నిజమయిపోయింది. మహా నిజమయిపోయింది. హే! భగవాన్! ఏవిటీ యూనివర్సిటీ పరీక్ష! శాంతిత్రయం చూపులకే తట్టుకోలేక జ్వరం తెచ్చుకొన్న బలహీనమయిన మనస్సు యిప్పుడీ ధాటికి తట్టుకొనగలదా? మూడురేసు అశ్వములను కూర్చిన నా ప్రేమ రధమునకు నేనెట్లు సారధిని కాగలను? నా కర్తవ్యమేమిటి పరాత్పరా? అనుకుంటూ సారధి అదే పనిగా చాలా సేపు రోదించాడు. చివరికి ఏమీ తోచక ఏదో హిందీ సినిమాకి వెళ్ళాడు. తీరా చూస్తే- పాపం!- ఆ సినిమాలో హీరోకి కూడా తనలాంటి బాధే ఎదురయింది. కాని ఆ హీరో తనకంటే చాలా అదృష్టవంతుడిలా కనిపించాడు. తనలా అతడికి ఒకేరమైన అందం, తెలివితేటలు, మనస్తత్వంగల స్త్రీలు ఎదురుకాలేదు. అసలు వాళ్ళ ప్రేమదృక్పథంలోనే తేడా వుంది. అంచేత ఆ హీరో తన సమస్యని స్వల్ప శ్రమతోనే పరిష్కరించుకోగలిగేడు. కాని తను? శాంతిత్రయం ప్రేమల్లో ఎవరి ప్రేమ గొప్పదో ఎలా నిర్ణయించుకోవాలి? ఎవరి అందం గొప్పదనుకోవాలి? ఎవరి మనస్సు గొప్పదనుకోవాలి? – అయినా తనది జీవితం. అది సినిమా. తన జీవితం సినిమా అయితే ఎంత బావుణ్ణు? – అనుకుంటూ నెమ్మదిగా రాత్రి పదిగంటలకి రూము చేరాడు సినిమా చూసిన సారధి.
మంచంమీద నడుం వాల్చి కళ్ళు మూసుకు పడుకున్నాడు. అయినా అతనికి నిద్ర పట్టలేదు. పక్కకి తిరిగి చెయ్యి రేడియో వున్న టేబులు మీదికి పోనిచ్చి మెల్లగా రేడియో ట్యూన్ చేశాడు. వివిధభారతిలో విషాదగీతం వినబడింది. ఇన్నాళ్ళూ సిలోన్ పాటలా వున్న తన జీవితం యిప్పుడు వివిధభారతి పాటలా విషాదభరితమయిపోయింది. అసలు తన జీవితమే ఒక విషాద స్వరూపం, దాన్ని చూడాలని తను ప్రేమ అనే దీపాన్ని వెలిగించుకున్నాడు. దీపం వెలిగింది కాని జీవితం పూర్తి స్వరూపం అంతా కనబడలేదు. అంతా కనబడేలా చేసుకునే ప్రయత్నంతో దీపం కాస్తా ఆరిపోతుందేమో!
సారధి క్రమంగా ఇలా వేదాంత ధోరణివైపు జరిగి, మంచంలో కింద పడుతూండగా, పెద్ద పెర్సనాలిటీగల ఎదురింటి ప్రభాకరానికి ఏమీ తోచలేదు. తన 35వ ఏట ఎం.బి.బి.ఎస్., ఫైనలియరు చదువుతున్న ప్రభాకరం సారధికి పాత క్లాస్ మేటు. ఇప్పుడే కాదు-నాలుగు రోజుల నుంచీ ప్రభాకరానికి ఏమీ తోచట్లేదు. పైగా రాత్రిళ్ళు బాగా నిద్రపడుతోంది. ఎంచేతనంటే ఈ నాలుగు రోజులూ ప్రభాకరానికి ఫిడేలు చప్పుళ్లు వినిపించడం మానేశాయి. ఏమీ తోచని ప్రభాకరం అసలు సంగతి యిప్పుడే పసిగట్టగలిగేడు. వెంటనే అతను సారధి రూపములో కొచ్చాడు.
ఎదురుగా ఎత్తుగా ప్రభలా నిలబడ్డ ప్రభాకరాన్ని చూడగానే సారధికి ప్రాణం లేచివచ్చింది. అప్పుడు తను కూడా లేచొచ్చి ప్రభాకరాన్ని లోపలికి ఆహ్వానించాడు. ప్రేమకేసుల్లో పదేళ్ళుగా పాతబడిన ప్రభాకరం సారధి మొహం చూస్తూనే అతని బాధేమిటో చూచాయగా ఊహించేశాడు. తర్వాత రేడియో కేసి ఓ చూపు విసిరి ‘ముందా భారతి నోరు కట్టేయ్. ఆలిండియా రేడియో వింటే ఆరోగ్యం చెడిపోతుంది’ అని రేడియో ఆఫ్ చేయించి సారధిని మంచంమీద కూర్చోబెట్టి కుర్చీ వొకటి దగ్గరగా లాక్కుని తనుకూడా కూర్చుని మాట్లాడాడు.
“అసలు నీకు తెలుసో తెలియదో గానీ, ఈ రోజుల్లో మన పడుచువాళ్ళ మెదళ్ళని ఆడవాళ్లూ, ఆలిండియా రేడియో వాళ్లూ చెదపురుగుల్లా దొలిచేస్తున్నారు” అని సిగరెట్టు వెలిగించి సీరియస్ గా ఆలోచించి మళ్ళీ అన్నాడు – ‘నువ్వు సిక్కుపడి నాలుగు రోజులైంది కదూ?”
సారధి ఆశ్చర్యంగా చూశాడు. “నువ్వు ప్రేమలో పడి కూడా నాలుగు రోజులైంది కదూ?”
“ఎలా తెలుసు నీకు!” సారధి ఆశ్చర్యం ప్రశ్నగా మారింది. ప్రభాకరం చిరునవ్వు పొగలు కక్కింది. ఆ పొగల మధ్య తల పంకించి అన్నాడు.
“ఇందులో తెలిసేందుకేం వుంది బ్రదర్! నాలుగురోజులనుంచి నువ్వు ఫిడేలు సాము మానేసినట్టు వీధంతా కోడై గుడ్లు పెట్టడం కూడా మానేసి కూస్తోంది. నిన్నప్పుడు చూస్తే ఎలాగూ సిక్కుపడ్డావని తెలుస్తూనే వుంది. పైగా నీది కేవలం మానసిక సిక్కని నీ కళ్ళే చెబుతున్నాయి. ఇకపోతే నీ ఏజ్ లో ఏ మగాడైనా సిక్కు మనస్సుతో చిక్కి పోవడాన్ని ప్రేమ జ్వరం అంటారు.” అనుభవజ్ఞుడైన ప్రభాకరం మాటలు వినగానే సారధికీ కొండంత ఆసరా దొరకినట్టయింది. గబగబా శాంతిత్రయం రాసిన ఉత్తరాలు చూపించాడు. ప్రభాకరం వాటిని పరిశీలనగా చూసి అన్నాడు – “వీళ్ళు పరీక్షలు కూడా యిలాగే రాస్తారులా వుంది.”
“అప్పుడైతే అంతరంగంలో భరించలేని అలజడికి నేను బలై పోతూవుంటే ఏమిట్రా ఈ వేళాకోళం! నా జీవితం-” సారధి ఏదో మాట్లాడబోయాడు.
“ముసిలి నర్సులా చంపక ముందు అసలు సంగతి చెప్పు” లేచి సిగరెట్టు పారేసి, గదిలో అటూ ఇటూ బాతులా పచార్లు చేయడం ప్రారంభించాడు ప్రభాకరం.
అప్పుడు సారధి తన బాధనంతా చాలా సేపు వొలకబోసి- ‘యిన్నేళ్ళు డాక్టర్ చదివినా అసలు నేనెందుకిలా చిక్కి శల్యమైపోతున్నానో నా కర్ధం కావడం లేదు’ అని బావురుమన్నాడు. సారధి చెప్పిందంతా ప్రభాకరం మునిలా విని, పచార్లు మానేసి బకబక నవ్వేడు. “ఒరేయ్ సారధీ! నువ్వెంత అమాయకుడివిరా! మనకి ప్రేమ జ్వరం కోర్సులో లేదన్న సంగతి నీకు తెలియదూ! ఆఖరికి ఈ జ్వరం వచ్చిన పేషెంట్లకి హాస్పిటల్లో బెడ్స్ కూడా లేవు. ఈ జ్వరం రాని మిగతా పేషెంట్సుకే సరిగ్గా బెడ్సు లేవనుకో. అది వేరే సంగతి. ఆ మాటకొస్తే అసలీ ప్రేమవ్యాధికి క్యూరే లేదు – కేన్సరు లాగే. కాకపోతే ఒక్కటే తేడా. కేన్సరొస్తే చచ్చిపోతారు. ప్రేమజ్వరం వస్తే పెళ్ళి చేసుకుంటారు. అదే అమ్మాయి కాకపోవచ్చు. ఏమయితేనేంలే చికిత్స చేస్తే మంచి ఫలితాలే వున్నాయి దీనికి. కాబట్టి కంగారు పడకు. ఇప్పుడు నీకొచ్చిన ప్రేమజ్వరం కొత్త కోవకి చెందినది. దీన్ని ‘పోలీ శాంతీ మియా వీరా’ అందురు. శాంతిసిరి, శాంతిప్రియ, శాంతిలత – అనబడే ఈ ముగ్గురమ్మాయిలూ నీ రక్తంలో చేరి కణకణానికి వ్యాపించేశారు. ఇప్పుడు నీలో మితిమీరిపోయిన ఆ శాంతికణాలే యీ నీ అశాంతికి కారణం. ఇదే కణ్ కణ్ మెకాదలి! ఇషీమియా, రక్తం నిండా ప్రేమ! మరేం భయం లేదు. కోలుకోనే ఉపాయం నేను చెబుతాలే ” అని హామీ యిచ్చి ఊరడించేడు సారధిని ప్రభాకరం.
అయినా సారధి మనస్సుకి స్వాస్థ్యం చిక్క లేదు.
‘ఒరే ప్రభాకరం! ఇలాంటి పరిస్థితిని యింతవరకూ నా జీవితంలో నేనెప్పుడూ ఎదుర్కోలేదు. కాబట్టి నువ్వే నాకిప్పుడు ఏదో ఒక తరుణోపాయం చూపించి నన్నీ ముగ్గురి బారినుండి కాపాడాలి. నన్ను శాంతి విముక్తుణ్ణి చెయ్యాలి’ అన్నాడు దీనంగా మంచం మీద యోగి వేమనలా కూర్చొని, అప్పుడు ప్రభాకరం మళ్ళీ యిందాకటి లాగే చిరునవ్వు నవ్వి తలపంకించి – ‘భయపడకు! అన్నిటికీ నేనున్నాను! నిన్నిప్పుడు తప్పించవలసింది ఆ ముగ్గురిని బారి నుండి కాదు. నీ ప్రేమ జ్వరం బాధనుంచి నిన్ను తప్పించాలి. తరుణీ మనస్కుడవైన నీకు సిసలైన తరుణోపాయం ఒకటి చెబుతాను విను’ అని టేబులు మీదినుంచి తెల్లకాగితం తీసి, గబగబా దాని మీద ఏదో రాసి సారధి చేతికిచ్చి, ఆకుచెప్పులు తొడుక్కుంటూ ‘వెంటనే దీనికి మూడు కాపీలు తీసి పొద్దుటే ముగ్గురికి పోస్టించు. వేళచూసుకుని మళ్ళా నేనే నీ దగ్గరికి వస్తా. భయపడకుండా బబ్బో!’ అని హామీ ఇచ్చి నిష్క్రమించాడు.
ప్రభాకరం వెళ్ళాక, చేతిలో కాగితాన్ని చూసుకున్నాడు సారధి.
‘డియర్ శాంతి,
మీ ఉత్తరం చూశాను కాని యిన్నాళ్ళు నేను మిమ్ముల్నొక సోదరిగా భావించాను. ఇప్పుడు మరోవిధంగా భావించుకోలేను. అసలు మరోలా భావించుకోడానికి నా మనస్సునెప్పుడూ తరిఫీదు చేసుకోలేదు నేను. కాబట్టి మీ కానుకని గ్రహించలేని స్థితిలో వున్నాను వీలైతే క్షమించండి.’
మీ
సారధి
ఇలా చదువుకున్నాక దీనికి సారధి మూడు కాపీలు తీశాడు. కాపీ చేసేటప్పుడు ఏదో విలువైన వస్తువును కోల్పోతున్నట్టు ఫీలయ్యాడు.
కాని అంతలోనే, మనస్సులో బెడద వదలిపోతున్నందుకు సమాధాన పడ్డాడు. సంబరపడ్డాడు. మర్నాడు పొద్దుటే వాటిని పోస్టు చేశాడు.
* * *
ఆ తర్వాత రోజు కిటికీ పక్కన వాలుకుర్చీలో కూర్చున్న సారధికి పోస్టమేన్ వచ్చి నిన్నటిలాగే మూడు ఉత్తరాలిచ్చాడు. ఉత్తరాలు అందుకుంటున్న సారధి ఊహించని శాంతిత్రయం రెస్పాన్సుకి కాస్త చిరాకు పడినా, తన ఆధిక్యత అంతగా పెరిగినందుకు కాస్త గర్వపడ్డం కూడా ఉచితం అనుకున్నాడు. అప్పుడతనికి కిటికిలోంచి కనిపించిన దూరంగా నడిచే పోస్టుమేన్ ‘హంస’లా అగుపించేడు. తర్వాత సారధి ఆ ఉత్తరాల్ని తీరిగ్గా చదువుకున్నాడు. అవి పాతవాటిలా ఒకే మూసలో పోసినట్టు లేవు. భిన్నంగా వున్నాయి. ఇలా వున్నాయి.
మొదటిది –
సారధిగారికి –
నమస్కరించి వ్రాసేది,
మీ అందం చూసి మిమ్మల్ని ప్రేమించాను. జీవితం చివరిదాకా మిమ్మల్ని గుండెల్లో కూచోబెట్టుకుని పూజల్చేసుకుందామనుకున్నాను. కాని నన్ను మీరు తిరస్కరించారు. నా ఆశల్ని అపహాస్యం చేశారు. నాలో ఏం తక్కువ నా కర్ధం కాకుండా చేశారు. ఎందుకో నాకు తెలియదనుకోండి. మీకు చాలా అందంగా వుంటాననే గర్వం బాగా వుంది. అందికే నన్నిలా చులకన చేశారు. చేస్తే చేశారు. పోనీండి. ఇక ముందైనా యితరుల విషయంలో యిలా చెయ్యడం మానుకోండి. మానుకోకపోతే మీకు జన్మలో పెళ్ళి కాదు. ఎందుకంటే తన అందానికి గర్వపడే మగాణ్ణి ఏ ఆడదీ ఎన్నుకోదు. ఒక్కమాట – నేను మీ నెచ్చెలి కావాలనుకున్నాను. కాని, మీ చెల్లెలు కావాలనుకోలేదు. కాబట్టి క్షమించండి.
సెలవ్,
శాంతిలత.
రెండోది –
ప్రియమైన సారధిగారూ, నమస్తే!
మీ ఉత్తరం అందుకుని చదివాను. మీతో కలిసి బ్రతికే భాగ్యం నాకు దక్క లేదు. కాబట్టి నేను చాలా దురదృష్టవంతురాల్ని. కాని ఎట్ ది సేమ్ టైమ్, నాలో కనీసం సోదరి అర్హత మీకు కనిపించినందుకు, అదృష్టవంతురాలిని. కృతజ్ఞురాలిని కూడా. దయచేసి మిమ్మల్ని ప్రేమించిన పొరపాటుకి నన్ను క్షమించండి.
మీ సోదరి,
శాంతిప్రియ.
మూడోది –
మీ ఉత్తరం చదివాను. నవ్వొచ్చింది. ఆశ్చర్యమేసింది. ఎందుకంటే మీ గురించి నాకంతా తెలుసుననుకున్నాను. నిజమే మరి. మగాడి గురించి తనకంతా తెలుసుననుకోడం అడదానికి తృప్తి. అడదాని గురించి తనకంతా తెలుసుననడం మగాడికి ఆనందంలాగ. నిజానికి ముగ్గురం కూడబలుక్కుని మిమ్మల్ని ఆడించాలనే ఉద్దేశ్యంతోనే ఆ ఉత్తరాలు రాశాం. కానీ మీ జవాబు అండాక నా మనస్సు నాకు తెలిసింది. మిమ్మల్ని ఎందుకు వేళాకోళం చెయ్యాలనిపించిందో, మీలో ఈ ఆకర్షణ ఏమిటో యింతవరకూ తెలియని నాకు మీ జవాబు సమాధానం చెప్పింది. మీ జవాబుతో అహం దెబ్బతిని వ్యక్తిత్వం బైటపడింది. నాకు తెలియకుండానే నేను మిమ్మల్ని ప్రేమించినట్లు తెలిసింది. కాని మీరు నాలో సోదరిని చూశానన్నారు. అంతమాత్రం చేత నేను తల వెనక్కి తిప్పి మీకు దూరంగా వెళ్ళిపోను. నా కసలే పట్టుదల హెచ్చు. మిమ్మల్ని దక్కించుకోవాలనేదాకా నాకు నిద్రపట్టదు. మీరు నాలో సోదరిని చూసినంత మాత్రాన మునిగిపోయిందేమీ లేదు. నిజం చెప్పాలంటే భార్యలో – తల్లినీ, సోదరినీ, ప్రేయసినీ వూహించగల పురుషుడూ, భర్తలో- తండ్రినీ, తమ్ముళ్ళనీ, ప్రియుడినీ వూహించగల స్త్రీ- వాళ్ళు సుఖానికి ప్రతినిధులు. కాని ఈ జాబితాలో ఏవొక్క పేరో సాధారణంగా మిస్ అవుతూ ఉంటుంది. అందుకనే స్త్రీ పురుషుల చరిత్ర ఎప్పుడూ అసమగ్రంగా వుండిపోతోంది. కాబట్టి యిప్పుడు మనల్ని మనంగా అర్థం చేసుకుని, మన భావాల్ని పవిత్రంగా మలచుకోగలిగితే పరిపూర్ణత నిండిన ఒక జీవితానికి మనమూ ప్రతినిధులయ్యే అవకాశం వుంది. దయచేసి ఆలోచించండి. ఏమైనా నన్ను కాదనకండి. నాకు మీరు కావాలి. మీరే కావాలి. నేనెప్పటికీ మీ దాన్నే. త్వరలోనే పోజిటివ్ గా కలుస్తారని ఆశిస్తాను.
ఇట్లు,
ప్రేమంటే తెలిసిన పార్థసారధిగారికి
ప్రేమంటేనే తెలిసిన – శాంతిసిరి
ఉత్తరాలు మూడు చదువుకున్నాక సారధి పెదాలు అందంగా విరిసేయి. ఆ విరుపులో చిరునవ్వు మెదిలింది, అతని మనస్సులో ఆరోగ్యం కదిలింది. అప్పుడు సారధి మౌనంగా మూడో ఉత్తరాన్ని తీసి ప్రేమ రహస్యం చెప్పినట్లు మెల్లగా ముద్దు పెట్టుకున్నాడు. తర్వాత డైరీ తీసి ఆ రోజు పేజీలో దాన్ని యిష్టంగా దాచుకున్నాడు. సారధి అలా దాచుకుంటున్నప్పుడు గుమ్మం దగ్గర అలికిడి వినబడి తలతిప్పి చూశాడు. ఆరడుగుల ప్రభాకరం హడావుడిగా లోపలికొచ్చి, రుమాలుతో ముఖం మీది చెమట తుడుచుకొని, తెగని సంతోషాన్ని పౌడరు పులుముకున్నట్లు పులుముకున్నాడు. అప్పుడు అర్ధనిమీలిత నేత్రాలతో ఈజీ చైర్లోకి వాలిన పార్ధసారధి ఎడమ ఛాతీ మీదికి చెయ్యి పోనిచ్చి గుండె వెతుక్కుంటూ – ‘ఓం శాంతి శ్శాంతి శ్శాంతిః’ అనుకున్నాడు.
రచన: మణి గోవిందరాజుల
కాలేజీ వార్షికోత్సవ వేడుకలు దగ్గరికొస్తున్నాయి. ఇదే ఇక ఆఖరు సంవత్సరం అని ధృతి కూడా అన్నిట్లో ఉత్సాహంగా పేరు ఇచ్చింది. క్లాస్మేట్స్ అందరూ కూడా ఫస్ట్ ఇయర్ చేసిన డ్యాన్సే మళ్లీ చేయమని వెంటపడ్డారు. కాని ధృతికి అందరికీ గుర్తుండిపోయేలా ఏదైనా మంచి ప్రదర్శన ఇవ్వాలని ఉన్నది. ఎప్పటిలానే స్పోర్ట్స్ ఒక రోజు, మధ్యలో ఒక రోజు రెస్ట్ ఇచ్చి కల్చరల్ ఆక్టివిటీస్. కాలేజీ మొత్తం వెల్ నోటెడ్ అయిన ధృతికి ఇది అఖరి పెర్ఫార్మెన్స్  అని కాలేజీ మొత్తం చర్చనీయాంశం అవడమే కాక, అందరూ కూడా చాలా ఆతృతగా ఎదురు చూడసాగారు.
దక్షకు ఇది చాలా కంటగింపుగా మారింది. ఈ ఒక్క సంవత్సరంతో ధృతి చదువు అయిపోతుంది. తనకు పోటీ ఉండదని ఆనందంగా ఉందాము అంటే తండ్రి వల్ల ఆ ఆనందం కాస్తా ఆవిరి అయిపోతున్నది. ధృతి చదువు ఎప్పుడు అయిపోతుందా అని చాలా ఆతృతగా ఎదురుచూస్తున్నాడు. మొన్నీ మధ్య మాటల్లో మళ్లీ చెప్పాడు ఈ సంవత్సరం ఎలాగైనా వెళ్ళి అడుగుతాను అని.  చదువు కాకపోతే కాలేజీలో, చదవయ్యాక ఇంట్లో నాకీ పోరు తప్పేట్లు లేదు” కసిగా అనుకున్నది దక్ష. కోపంలో నుండి వచ్చే ఈర్ష్య అసూయలకు విచక్షణా జ్ఞానం ఉండదు. “ఈ పోరు తప్పాలంటే ఏదో చెయ్యాలి. ఏదన్నా చేసెయ్యాలి. ఏమి చెయ్యాలి? ఏమి చెయ్యాలి?” ఆలోచనలో పడిన దక్షకు  ఏదో ఐడియా వచ్చినట్లుగా పెదవుల మీదకు ఒక కౄరమైన నవ్వు చేరింది.
“అమ్మా! ఈ సంవత్సరం నాకు ఆఖరు. నాలుగేళ్ళు తెలీకుండానే గడిచిపోయాయి. ఏదో కాస్త మంచిపేరు కూడా తెచ్చుకుని మీకు పేరు తెచ్చాను.  బి ప్రౌడ్ మాం… అన్నట్లు ఏదో నాకు పెళ్ళి చేసి పంపిస్తే మీ పని అయిపోతుంది” వంటింట్లో తల్లి దగ్గర కూర్చుని కబుర్లు చెప్తున్న ధృతి లోపలికి వస్తున్న ఆర్తి కార్తీలను చూసి కన్ను కొట్టింది చిలిపిగా.
“పోవే నువ్వూ నీ కబుర్లూనూ… ఇందాక మేము మాట్లాడుకున్న మాటలు విన్నావని నాకు అర్థమయిందిలే. ఏమి చేస్తాం చెప్పు? ఈడొచ్చిన అమ్మాయి ఇంట్లో ఉంటే తలితండ్రులు అదే ధ్యాసలో ఉంటారు”
“అమ్మా! నువేమీ కంగారుపడకు. ఎప్పుడు జరగాల్సింది అప్పుడు జరుగుతుంది. ఎలా జరగాలో అలా జరుగుతుంది ఆ దేవుడి నిర్ణయం చేసే పంపుతాడు. ఆ నిర్ణయాన్ని కాదనడానికి మనమెవరం? అంతా ఆ దేవుని దయ” పైకి చేతులు చూపిస్తూ దండం పట్టింది.
“నీ కోతి వేషాలు చాల్లే… “
“కోతి వేషాలు కాదు. నేను ఓకే చెప్పేలోపల నా పెళ్ళి గురించి మీరు ఆందోళన పడితే నా మీద నాకే డౌట్ వస్తున్నది. ఇంకా అలాగే ఆలోచిస్తే ఇక్కడితో చదువు ఆపేసి మీరు చూసిన వాడితో తాళి కట్టించుకుంటాను. ఇక చదువూ, గిదువూ ఏమీ ఉండదు. హాయిగా ఇంట్లో కూర్చుంటాను. మీకెలా ఇష్టమైతే అలా”
“అదేంటే అంత మాట అనేసావు?”
“అమ్మా! అందుకే చెప్తున్నాను. నేను ఎమ్మెస్ చేసాక ఆలోచించండి. అప్పటి వరకు వద్దు. నాకేమి కావాలో నాకు తెలుసు. అయినా నన్ను చేసుకోబోయేవాడు నన్ను వెతుక్కుంటూ రావాలి కాని మనం వెతుక్కోవటం ఏంటమ్మా?” అల్లరిగా నవ్వింది.
“ఎవరన్నా…” కంగారుగా అడిగింది పూర్ణిమ.
తల్లి భయానికి నవ్వొచ్చింది. “అమ్మా! భయపడకు. అలాంటిదేమీ లేదు. అన్నట్లు అమ్మా! మంచి డ్యాన్స్ చెప్పు. మళ్ళీ కాలేజీ ఆన్యువల్ డేకి చేయాలి. ఇదే ఆఖరని స్టూడెంట్స్ లెక్చరర్స్ అందరూ చాలా ఎక్స్పెక్టేషన్ తో ఉన్నారు” మాట మార్చింది.
ఆర్తీ కార్తీ కొత్తగా వచ్చిన సినిమాల్లోని పాటల గురించి చెప్పారు. అక్కడే ఉన్న పనిమనిషి, అప్పుడే వచ్చిన దినేష్ ఏవో చెప్పారు. కానీ ఏవీ అంతగా నచ్చలేదు ధృతికి. “విశ్వనాధ్ సినిమాలు నీకు చాలా ఇష్టం కదా? అందులో నుండి ఏవన్నా తీసుకుని చేయి” అన్నది పూర్ణిమ.
“నిజమే సప్దపది అన్నీ డాన్స్ పాటలే. అందులో నుండి రెండు మూడు పాటలు తీసుకుని ప్రాక్టీస్ చేస్తాను” ఫైనల్ గా డిసైడ్ అయింది.
“ఉండు… బామ్మకు ఫోన్ చేసి రమ్మని చెప్పాలి” ఫోన్ అందుకుంటూ అన్నది.
“ట్రింగ్… ట్రింగ్” కాలింగ్ బెల్ మోగింది.
“ఈ టైం లో ఎవరు?” అనుకుంటు వెళ్ళి తలుపు తీసిన ధృతి “సర్! మీరా?!!!” అన్నది ఆశ్చర్యంగా.
“లోపలికి రానా?” అడిగారు శేఖరంగారు చిరునవ్వుతో.
బయటి మాటలు విని వచ్చిన దినేష్, పూర్ణిమ వచ్చిన వారెవరో తెలీకపోయినా ధృతి ఎక్స్ ప్రెషన్ చూసి, ఆయన అడిగిన విధానం చూసి…ఎవరో ధృతికి తెలిసిన వాళ్ళై ఉంటారని అనుకున్నారు.
“అయ్యో! లోపలికి రండి. కూర్చోండి సర్…” మర్యాదగా లోపలికి పిలిచి సోఫా ఆఫర్ చేసింది. “నాన్నా వీరు మా కాలేజీ ఫౌండర్ రాజశేఖరం గారు. సర్… మా అమ్మా, నాన్నా” పక్కనే మొహమాటంగా నిల్చున్న తమ్ముణ్ణీ చెల్లెల్నీ పిలిచింది. “వీళ్ళిద్దరూ మా తమ్ముడూ చెల్లి. నా ప్రాణాలు” ఆయన ఎందుకు వచ్చారో అర్థం కాక, ఏదో ఒకటి మాట్లాడాలి అనుకుంటూ, ఎందుకో అలా చెప్పేసింది.
డ్రైవరు పెద్ద పళ్ళ బుట్ట తీసుకుని లోపలకు వచ్చాడు.
“తీసుకోమ్మా… మన తోటలోవే” చెప్పాడు పూర్ణిమతో.
“ఎలా జరుగుతున్నదమ్మా… మీ ప్రాక్టీస్? ఈ సారి నీ పెర్ఫార్మెన్స్ గురించి కాలేజీ మొత్తం ఎదురు చూస్తున్నదని విన్నాను. మీ అమ్మాయి మా కాలేజీకే పెద్ద అస్సెట్” మెచ్చుకున్నారు.
ఏమి మాట్లాడాలో తెలియక నవ్వి ఊర్కున్నాడు దినేష్.
“మీరు మాట్లాడుతుండండి. నేను కాఫీ కలుపుకుని వస్తాను” లేచి జనాంతికంగా చెప్పి కిచెన్ లోకి వెళ్ళింది పూర్ణిమ.
అక్కడ ఎవరికీ అర్థం కావటం లేదు ఆయన ఎందుకొచ్చారో.
“ఏదో చేస్తూనే ఉన్నాను. కానీ డాన్సే ఇంకా డిసైడ్ అవలేదు సర్. అవే మేము కూర్చుని మాట్లాడుకుంటున్నాము”
“నువ్వేది చేసినా అది బెస్ట్ అవుతుంది” రావడం అయితే వచ్చారు కానీ అసలు సంగతి ఎలా ఎత్తాలో అర్థం కావడం లేదు. “మీ కుటుంబాన్ని చూస్తే ముచ్చటగా ఉన్నది. అందమైన, కుదురైన ఫామిలీ” పూర్ణిమ ఇచ్చిన కాఫీ అందుకుంటూ అన్నారు.
అక్కడున్న అందరికీ అది ఇబ్బందిగానే ఉన్నది. అంత గొప్పాయన ఇంటికొచ్చారు. కంగారుతోటే సగం మాట పెగలటం లేదు. “మా ధృతి మీ గురించి చాలా గొప్పగా చెప్తూ ఉంటుందండీ” అన్నాడు దినేష్.
“మీతో ఒక విషయం మాట్లాడదామని నేను వచ్చాను. నేను మీ ధృతిని మొదటి సంవత్సరం చూసినప్పటినుండి ఇప్పటివరకు గమనిస్తూ వచ్చాను. అందం, అణకువ, గొప్ప వ్యక్తిత్వం కలబోత మీ అమ్మాయి” దినేష్ పూర్ణిమల వదనాలు కాంతి పుంజాలయ్యాయి, కూతురి గురించి అంత గొప్ప వ్యక్తి మెచ్చుకుంటుంటే.
“నాకు ఒక కొడుకు, కూతురు ఉన్నారు. అబ్బాయి అమెరికాలో ఉద్యోగం చేస్తున్నాడు. అమ్మాయి మన కాలేజీలోనే బీఈ మూడో సంవత్సరం చదువుతున్నది. నాకు ఈ కాలేజీ కాక ఇతరత్రా కొన్ని వ్యాపారాలున్నయి. అన్నీ కూడా మంచిగానే రన్ అవుతున్నాయి” తెల్లమొహమేసాడు దినేష్. “పొద్దున్న పొద్దున్నే ఈయనకి ఏమైంది?మా ఇంటికి వచ్చి ఆయన కుటుంబ వివరాలు, ఆస్తి వివరాలు చెప్తున్నాడు?”
“మీ అమ్మాయికి ఒక గొప్ప కార్పోరేటర్ కి ఉండాల్సిన అన్ని లక్షణాలూ ఉన్నాయి”
“ఓహో!! ఉద్యోగం ఆఫర్ చేస్తున్నారేమో. మరి నా కూతురా మజాకానా?” పూర్ణిమ మనసులో సంతోషపడింది.
“నేను ఎందుకు వచ్చానో అర్థం కాక మీరు ఆలోచనలో పడ్డట్లున్నారు. అసలు సంగతి చెప్తాను.  నా వ్యాపార సామ్రాజ్యాన్నంతా మీ అమ్మాయి చేతుల్లో పెట్టి నేను విశ్రాంతి తీసుకుందాము అనుకుంటున్నాను”
దినేష్ అయోమయంలో పడ్డాడు.  “నాకు ఇప్పుడు కూడా అర్థం కాలేదండీ మీరేమమంటున్నారో? చిన్నపిల్ల… అంత పెద్ద బాధ్యత నిభాయించలేదేమో… అయినా ఇప్పుడే ఉద్యోగం చేయనంటోంది. పై చదువులకు వెళతానంటొందండీ”
శేఖరంకి కూడా తాను కరెక్ట్ గా కమ్యూనికేట్ చేయలేదు అనిపించింది. “దినేష్ గారూ. నేను మీ అమ్మాయికి జాబ్ ఆఫర్ ఇవ్వడం లేదు. మా ఇంటి కోడలుగా ఆహ్వానిస్తున్నాను. మా అబ్బాయి అని చెప్పుకోవడం కాదు కాని, చాలా బుద్ధిమంతుడు. ఇంతవరకు ఎటువంటి ప్రేమ వ్యవహారాలు లేవు. నేను ధృతిని గమనిస్తున్నకొద్దీ మా ఇంటి మహలక్ష్మి ఈ అమ్మాయే అని నా మనసు పదే పదే చెప్తున్నది” వింటున్న ముగ్గురూ బిగుసుకు పోయారు.
“మీరు ఇప్పుడే నాకు ఏమీ చెప్పనవసరం లేదు. ఆలోచించుకున్నాకే మీ అభిప్రాయం చెప్పండి. సెలవు మరి” లేచాడు శేఖరం.
షాక్ నుండి తేరుకోని దినేష్ మౌనంగా లేచి ఆయన్ని గేటు దాకా సాగనంపి వచ్చాడు.
లోపలికి వచ్చేవరకు కూడా ఇంకా పూర్ణిమ తేరుకోలేదు. ధృతి టీవీ పెట్టుకుని కూర్చుంది. ఆర్తీ కార్తీ ఏదో గుసగుసగా మాట్లాడుకుంటున్నారు.
“పూర్ణీ!” పిలిచాడు దినేష్.
“ఏమండీ ఎంత మంచి సంబంధం మన ధృతికి? నేను అస్సలు ఊహించలేదు.ధృతీ నువ్వన్నట్లే అయిందేమే. ఇందాకే అంటున్నదండీ… వాళ్లే వస్తారు నన్ను వెతుక్కుంటూ. అన్నట్లే వచ్చారు” సంతోషంగా అన్నది . పూర్ణిమ ఒక సగటు ఇల్లాలు. అందుకే అలా సంతోషపడుతున్నది.
ధృతి ఏమీ జరగనట్లే మామూలుగా కూర్చొని టీవీ చూస్తున్నది. కాలేజీలో  జరిగే ప్రతి సంఘటనా రోజూ తల్లికీ తండ్రికీ ఇద్దరికీ చెప్తుంది. ఆ విధంగానే వాళ్ళకు ఫౌండరు కూతురు దక్ష గురించి కూడా చెప్పేది. ఆ సంగతులు దినేష్ కి బాగా గుర్తున్నాయి.
“ఆయన కూతురు సంగతి  తెలిసి కూడా అలా ఎలా సంతోష పడుతున్నావు పూర్ణా?” ఆశ్చర్యంగా అడిగాడు దినేష్.
“పెళ్ళైవెళ్ళే పిల్ల ఎలా ఉంటే మనకెందుకు? ఆ తర్వాత అంతా ధృతి చూసుకుంటుంది కదా?” నాలుక చప్పరించింది పూర్ణ.
“నా కూతుర్ను అక్కడికి పంపే ప్రసక్తే లేదు” కచ్ఛితంగా అన్నాడు దినేష్.
అప్పటివరకు మౌనంగా ఉన్న ధృతి తండ్రి మాటలు వినగానే థమ్స్ అప్ చూపించి నవ్వింది.
“ఇంకేమి? తండ్రీ కూతుళ్ళు ఒకటయ్యాక చేసేదేమున్నది?” నిష్టూరంగా అన్నది పూర్ణిమ. “అయినా ఇప్పుడు వద్దంటే ఆయనకు కోపం వస్తేనో?” మనసులో ఉన్న అనుమానం బయట పెట్టింది పూర్ణిమ.
“అలా ఏమీ జరగదు అమ్మా? అవతలి వాళ్ళ వ్యక్తిత్వం గౌరవించే వాళ్ళు అంత చీప్ గా ప్రవర్తించరు” ప్రశాంతంగా అన్నది ధృతి.
“ఆయన సమయం తీసుకోమన్నారు కదా? ఈ సంవత్సరం అయ్యాక ఏ సంగతీ చెప్తామని టైం తీసుకుందాము” అన్నాడు దినేష్. కాసేపు వాళ్ళిద్దరూ ఎలా చెప్పాలి అన్నది డిస్కస్ చేసుకున్నారు. ధృతి వాళ్ళ సంభాషణలో కల్పించుకోలేదు. ఆర్తీ,కార్తీలను తీసుకుని లోపలకు వెళ్ళింది.
ఆ రాత్రి విశ్వకు జరిగినదంతా మెసేజ్  చేసింది. “ఒప్పుకుంటావా?” కంగారు పడ్డాడు విశ్వ.
“అంతటి వాడు వచ్చి అడిగితే కాదంటే బాగుండదు కదా?” కొంటెగా బదులిచ్చింది.
“చీటింగ్ ఇది… నువు నీ చదువయ్యేదాకా ఎవరికీ కమిట్ అవనన్నావు. మాట తప్పుతున్నావు” కినుకగా అన్నాడు.
“మాటెక్కడ తప్పాను? నా చదువయ్యాకే యెస్ అంటాను” మరింత ఉడికించింది.
కొద్దిసేపు అటునుండి ఏమీ సమాధానం రాలేదు. “హల్లో” పింగ్ చేసింది ధృతి.  “ఏంటి సైలెంట్ అయ్యావు?”
“ఏమీ లేదు. ఇండియాకు టికెట్స్ చూస్తున్నాను. డైరెక్ట్ గా వచ్చి వాళ్ళతోనే తేల్చుకుంటాను” బదులిచ్చాడు విశ్వ.
“అయ్యా! తొందరపడకు మహానుభావా… నా మనసులో  ఏమీ లేదు. ఊర్కెనే అన్నాను. హాయిగా ఆఫీసుకు వెళ్ళు. ఓకే గుడ్ నైట్” చెప్పేసి ఫోన్ పక్కన పడేసింది నవ్వుకుంటూ.
*********
మర్నాడు కాలేజీకి వెళ్ళాక శేఖరంగారు వచ్చారని తెలుసుకుని వెళ్ళి కలుసుకున్నది. “సర్ మీతో కొంచం మాట్లాడాలి. పర్మిషన్ ఇస్తారా?” రిక్వెస్ట్ చేసింది.
“ష్యూర్ అమ్మా!… ఇక్కడేనా గార్డెన్ లోకి  వెళ్దామా?” ప్రసన్నంగా అడిగారు.
“పర్లేదండీ… ఇక్కడయినా…” చుట్టూ చూసింది. ప్యూన్ కాక, ఇంకో స్టాఫ్ ఉన్నారు. వాళ్ళిద్దరి వేపూ వెళ్ళమన్నట్లుగా చూసారు. వాళ్ళకు ఇది అలవాటే. ఎప్పుడూ ఏదో ఒక సమస్య తీసుకొచ్చి అది పరిష్కారమయ్యేదాకా తిరుగుతుంది ధృతి. అందుకే వాళ్ళు కూడా ధృతిని పలకరించి బయటకు వెళ్ళిపోయారు.
“ఇప్పుడు చెప్పమ్మా”
“సర్! నిన్న మీరు చెప్పిన విషయం గురించి” కాస్త మొహమాటంగా అన్నది.
“పర్లేదమ్మా ఏదైనా సరే భయపడకు” చెప్పమని ప్రోత్సహించారు.
“కారణాలు చెప్పలేను. మీ అంతటివారొచ్చి అడిగితే కాదనడం సాహసమే అవుతుంది. అలాగని నన్ను నేను మోసం చేసుకుని అవును అనలేను. ఐయాం సో సారీ… మిమ్మల్ని కాదంటున్నందుకు”
ఒక నిరాశా వీచిక కదలాడింది శేఖరం మనసులో. ఇప్పుడే చేసుకోను అంటుందేమో అనుకున్నారే కాని పూర్తిగా వద్దంటుందని అనుకోలేదు.
“తొందర పడకమ్మా. మీ పేరెంట్స్ తో ఆలోచించావా?”
“లేదండీ… కానీ నాకు ఆ స్వాతంత్ర్యం ఉన్నది. నా ఇష్టానికి వ్యతిరేకంగా దేనికీ ఒత్తిడి చేయరు”
తల్లి మనసులోని అనుమానం చెప్దామా అనుకున్నది ఒక్క క్షణం. మళ్లీ వద్దులే అని తల విదిలించుకుని లేచి నిలబడింది. “వస్తానండి. మరి సెలవా?” లేచి వినయంగా నమస్కారం చేసి బయటకు నడిచింది.
దీని పర్యవసానం ఏంటో కాలమే నిర్ణయించాలి….
********
రచన:- రామా చంద్రమౌళి
” నాన్నా! వీనికేదైనా మంచి పేరు సూచించండి” అంది డాక్టర్ దుర్గ. అప్పుడు నగరంలోనే అతి పెద్ద వ్యాపారవేత్త.. దుర్గ భర్త నీలకంఠం కూడా అక్కడే ఉన్నాడు ప్రక్కన. అదొక అతిపెద్ద కార్పొరేట్ దవాఖాన. దుర్గ తండ్రి వెంకటశేషయ్య దుర్గవైపూ.. అల్లుడు నీలకంఠం వైపూ నిరామయంగా చూచి అన్నాడు “ఊర్కే ఏదో మర్యాదకోసం అడిగి.. నేనేదో చెప్పగానే విని.. పెదవి విరిచి.. మళ్ళీ మీకు నచ్చిన పేరేదో మీరు పెట్టుకుంటే అది నన్నవమానించినట్టవుతుంది.. నేను చెప్పను”అని.
” ఫరవాలేదు.. చెప్పండి నాన్నా.. మీరు చెప్పిన పేరే పెడదాం వీడికి” అంది దుర్గ భర్త వైపు కూడా చూస్తూ.
వెంకటశేషయ్య వెంటనే అన్నాడు.. “ఐతే.. వీని పేరు హనుమ ” అని.
అందరూ ఆశ్చర్యపోయారు.. అది.. పాతగానే అనిపిస్తూ.. కొత్తగా కూడా.. గంభీరంగా.. గొప్పగా. ,
హనుమ.. హనుమ.. అలా ఖరారైపోయింది.. ఆ పేరు ఆ శిశువుకు.
తర్వాత.. యధావిధిగానే నీలకంఠం వెళ్ళిపోయాడు.. తన అతి విశాల వ్యాపార సామ్రాజ్యంలోకి. అతని దృష్టిలో మనిషి జీవితం అతి చిన్నది. విలువైంది.. మనిషికి భగవంతుడిచ్చిన వరం. ఒక్కసారే లభించే మహదావకాశం. కాబట్టి ఒక్క క్షణంకూడా వృధా చేయకుందా జీవితాన్ని కసిగా జీవించాలి. కసిగా అనుకున్నదాన్ని సాధించాలి. లక్ష్యాలనూ, గమ్యాలనూ చేరి విజయాలను స్వంతం చేసుకోవాలి.. అతని దృష్టిలో జీవితమంటేనే వ్యాపారం.. లేదా వ్యాపారమే జీవితం. అందుకే.. ఎన్నో రంగాల్లోకి ప్రవేశం.. రకరకాల విస్తరణలు.. విద్య.. వైద్య.. నిర్మాణ.. భూ క్రయవిక్రయ.. కాంట్రాక్ట్.. పెట్రోలియం.. ఎగుమతులు.. దిగుమతులు.. ఎన్నో.. కళ్ళు మూసుకుంటే.. దిమ్మ తిరిగిపోయే లావాదేవీలు.. అంతా కోట్ల రూపాయల్లో బేరం.
” బాగుంది మామగారూ.. మంచి పేరు.. ఈ క్షణం నుండి.. వీడు హనుమ.. వినూత్నమైన పేరు.. థాంక్స్” అని లేచాడు నీలకంఠం. లేచి బయటున్న ఆడి క్యూ ఫవ్ కారెక్కి వెళ్ళిపోయాడు.. తైవాన్ కు.. ఒక అంతర్జాతీయ వ్యాపార ఒప్పందాన్ని ఖరారు చేసుకునేందుకు. ఆరువందల ఇరవై కోట్ల డీల్ అది.
తర్వాత కొద్ది నిముషాలకే దాక్టర్ దుర్గ.. నగరంలో ప్రఖ్యాత గైనకాలజిస్ట్.. ఐన తనే ఒక తల్లై.. తండ్రివంక చూస్తూ.. ఒక నాల్గురోజుల్లో.. నేను హాస్పిటల్ పనుల్లోకి వెళ్ళిపోవాలి నాన్నా.. వీని.. ఈ హనుమ పాలన.. పోషణ.. అన్నీ మీరూ అమ్మే చూచుకోవాలి. చూస్తున్నారుగదా.. మీ అల్లుడుగారు ఈ క్షణమిక్కడ.. మరుక్షణమెక్కడో.. ఏ దేశంలోనో.. ఒక రకంగా నేనూ అంతే.. ఒక విజిటింగ్ ప్రొఫెసర్ గా.. ఐదు కార్పొరేట్ హాస్పిటల్లలో విజిటింగ్ డాక్టర్ గా.. హూ.. ఈ జీవితమింతే.. మీరే ఇప్పుడు వీడికి తల్లీ తండ్రీ.. తాతయ్య.. అమ్మమ్మ.. అన్నీ. “అంది.
డాక్టర్ దుర్గ అంటున్నదంతా సత్యమేనని తెలుసు వెంకటశేషయ్యకు.
నవ్వాడాయన.. ముసిముసిగా.. గంభీరంగా.. లోతుగాకూడా.
నవ్వి.. “మనిషి అంతిమంగా.. తనకు ఏమికావాలో తెలుసుకుంటూనే.. ఏది వద్దో.. ఏది కూడదో కూడా తెలుసుకోవాలి తల్లీ ” అన్నాడు.
ఆ క్షణం డాక్టర్ దుర్గ చాలా నిస్సహాయంగా.. దీనంగా తండ్రివంక చూచింది.
సరిగ్గా అప్పుడే ఆమె ప్రక్కలో అప్పటిదాకా నిద్రిస్తున్న హనుమ కళ్ళు తెరిచి తన తాతయ్య వంక నిర్మలంగా చూస్తూ చిన్నగా నవ్వాడు.. బోసినోరుతో. 
*                           *                                  *
తల్లిదండ్రుల్లాగ పిల్లలు తయారౌతారనేది ఒక భ్రమ అని బలంగా నమ్ముతాడు ఆదిశేషయ్య. మనిషిని మనుషులే కావలసిన రీతిలో నిర్మించవచ్చనికూడా అతను చాలా గట్టిగా విశ్వసిస్తాడు. అందుకు పిల్లలు పెంచబడ్డ జీవన, సామాజిక వాతావరణం, పెంచుతున్న వ్యక్తులు జీవించే పద్ధతి, వాళ్ళు పాటించే మానవీయ విలువలు, సమాజంపట్ల వాళ్ళు ఆచరించే నైతిక ప్రవర్తన.. ఇవీ పిల్లలను చాలా ప్రభావితం చేస్తాయని ఆయన నిశ్చితాభిప్రాయం.
హనుమ పెరిగింది సరిగ్గా ఆదిశేషయ్య భావజాలం నుండి.. అందువల్ల అతను పాల చెరువులో కలువపువ్వులా వికసించాడు. మనిషి నిర్మలం.. మనసు నిర్మలం.. హృదయం నిర్మలం. ఆలోచనలు పారదర్శకమైన సెలయేటి నీటిలా ఇంకా పారదర్శకం.
” తాతయ్యా.. అంతిమంగా మనిషికి ఏం కావాలి” అని ప్రశ్న.
” ఇప్పటిదాకా నీకర్థమైనంతవరకు.. ఈ ప్రశ్నకు జవాబు నువ్వే చెప్పు హనుమా ”
” నిజానికి మనిషికి ఏమీ వద్దు ” అని జవాబు.
” కరెక్ట్.. ఈ సృష్టిలో సకల చరాచర జీవరాశుల్లో ఏవికూడా ఫలానా ఏదైనా కావాలని ఆశించదు.. ఒక్క బ్రతకడానికి అనివార్యమైన ఆహారం తప్పితే. ఆ ఆహారాన్ని కూడా తనకు కావలసినంతే సంపాదించుకుని ఇక ఆహారాన్వేషణను విరమించుకుంటాయి ఏ జీవైనా. ఆహారాన్నీ.. ఇతర సౌకర్యవంతమైన సౌకర్యాలనూ.. సంపదనూ మనిషిలా దోచుకోవడం.. దాచుకోవడం అస్సలే చేయవు. సాధ్యమైనంతవరకు జీవితంలో తన ఇతర సహ జీవుల దగ్గర రహస్యాన్నిగానీ, దాపరికాన్ని గానీ ఏ జీవీ పాటించవు. బహిరంగంగా.. రహస్యరహితంగా జీవించడం ప్రకృతి నేర్పే ఒక పాఠం… ” చెప్పుకుపోతున్నాడు తాతయ్య.
అలా.. అక్కడ పుట్టిన మొలక హనుమ.
కొంతకాలానికి.. హనుమ పదవ తరగతిలో ఉండగా ” ఇక నువ్వు మీ అమ్మా నాన్న దగ్గర ఉండడం మంచిదేమో హనుమా” అని తాతయ్య అన్నప్పుడు.. ఒక వారం వెళ్ళి నగరంలో ఉండి.. అంతా డబ్బు కంపుతో నిండిపోయిన ఆ వాతావరణంలో ఇముడలేక.. తల్లిపక్షి దగ్గరకు శిశుపక్షి పరుగెత్తుకొచ్చినట్టు.. తిరిగొచ్చి. ,
” మాటలకందని అయిష్టతేదో నన్నక్కడ ఉండనివ్వడంలేదు తాతయ్యా.. ” అని.. ఒక ఖాళీ ముఖం.. అర్థింపుగా.
తను అమ్మా నాన్న దగ్గర గడిపిన నాల్గు రోజుల్లో తండ్రి ఇంట్లో ఉన్నది ఒక్కరోజు. తనతో మాట్లాడగలిగింది కేవలం ఒక గంట. మిగతా టైమంతా.. నౌకర్లు. ,. నాన్న అసిస్టెంట్స్.. , ఎగ్జిక్యూటివ్స్.. ఇక అమ్మ.. ఆమెకు నిరంతరం హాస్పిటల్స్ నుండి కాల్స్.. ఆపరేషన్స్.. విజిట్స్.. గెస్ట్ లెక్చర్స్.. వెరసి లక్షలకులక్షలు డబ్బు.. అఖండమైన ఇన్ ఫ్లో. వాళ్ళుంటున్న భవనం ఒక రాజప్రాసాదం. మొత్తం పది బెడ్ రూం లు. ఒక బెంజ్ కారునిచ్చి నగరం చుట్టూ.. సముద్ర తీరం అంతా.. చుట్టించి. ,
తర్వాత.. ఇంటర్.. ఎంట్రన్స్ పరీక్షలు.
“మనిషిని పరిపూర్ణుణ్ణి చేయగలిగేది కేవలం పుస్తకాలే నాన్నా.. ఇప్పుడు నువ్వు చదువుతున్న ఈ పాఠ్య పుస్తకాలు నీకు జీవితానికి శాస్త్రీయమైన పునాది నిస్తాయి. తర్వాత ఒక నిర్దుష్టమైన అభిరుచితో మనంతట మనం ఎంచుకుని చదివే పుస్తకాలు అసలు ఈ జీవితం ఏమిటో నీకు బోధపరుస్తాయి. పుస్తకమే శాశ్వతమైన నేస్తం.. ”
తర్వాత అమ్మమ్మ చనిపోయింది.. కరెంట్ బల్బ్ లో ఫిలమెంట్ రాలిపోయినట్టు.
తాతయ్య.. ఎండిపోయిన సముద్రంలా మిగిలిపోయాడు. మనిషి మరో మనిషి సాంగత్యంతో, సాహచర్యంతో ఎంత సమున్నతుడుగా బ్రతకగలడో అమ్మమ్మ మరణం బోధపర్చింది.
తర్వాత ఇంజనీరింగ్.. ఐ ఐ టి.. స్పేస్ సైన్స్.. రోదసీ శాస్త్రం.
అంతరిక్షం గురించిన అవగాహన.
తర్వాత ఎం టెక్.. లోతులకు.. లోలోతులకు.. శూన్యం గురించి.. ఖాళీ గురించి.. ఏమీ లేకపోవడం గురించి.. అంతరిక్షగం శాంతి.. ఓషదయః శాంతి గురించి.. విస్ఫోటనాలగురించి.. విచ్ఛేదనాల గురించి.. గ్రహాల గురించి.. గ్రహాంతర గతుల గురించి.. సవ్య అపసవ్య భ్రమణాల గురించి.. అసలీ గమనాలూ.. భ్రమణాలూ.. ఆత్మ.. పరి భ్రమణాలూ ఎవరివల్ల.. ఎందుకు.. ఎలా సంభవిస్తున్నాయో.. మూలాల అన్వేషణ.. అధ్యయనం.
ముందంతా అగమ్య నైరూప్య చిత్రం.
అమెరికా.. కాలిఫోర్నియా లో పి హెచ్ డి.. పోస్ట్ డాక్టోరల్ స్టడీస్. అంతు చిక్కదు.. మొదలు దొరకదు. ఆది మధ్యాంతాలలో.. ఒక ఊయల.. డోలనమే డోలనం. ,
ఉన్నట్టుండి.. తాతయ్య మరణం.
శరీరముండి.. లోపల ప్రాణం లేనట్టు.. ఒక రిక్తత. రైలు పట్టాలపైకి ఎక్కించి.. ఇక వెళ్లిపో అని.. దిశ.. మార్గదర్శనం.
ఒక.. విమోహ వ్యామోహంలో వ్యాప్తమై సంస్పందిస్తున్న దశలో.. మళ్ళీ ఇండియా.. ఆర్య భూమి.. పుణ్య భూమి.. ఆది సంస్కృతులు ఉద్భవించిన వేద భూమి.. భారతదేశంకు. ,
తిరుగు ప్రయాణం.. ఎక్కడికెళ్ళినా.. మళ్ళీ మళ్ళీ అక్కడికే ఐన వర్తుల ప్రయాణం.
ఇప్పుడెక్కడికి.. అని ప్రశ్న.
అమ్మా.. నాన్న.. మిగిలింది వీళ్ళిద్దరే. గంధం చెట్టు అంతరించిపోయింది. నామమాత్ర పరిమళం మిగిలి.. ఎన్నాళ్ళుంటుది.. గాలిలో. 
*                           *                                *
నిన్నంతా తమ స్వంత చార్టర్డ్ ఫ్లైట్ లో.. ప్రయాణం.. ఊర్కే.. అలా.. సముద్రాలపైనుండి.. అడవుల పైనుండి.. నగరాల అత్యాధునిక అందాల మెరుపుల పైనుండి. ,
నీలకంఠం.. అరవై ఆరు. డాక్టర్ దుర్గ అరవై నాల్గు.
‘ సూర్యుడుదయించడనుకోవడం నిరాశ.
ఉదయించిన సూర్యుడు అస్తమించడనుకోవడం దురాశ ‘
ఇప్పుడిక ఉదయాస్తమయాల ధ్యాస.. మీమాంస.
అప్పుడు.. ఆ క్షణం.. బంగాళాఖాతం లో.. తీరానికి.. పది కిలోమీటర్ల లోపల.. తమ స్వంత మెకనైజ్డ్ పడవలో.. ముగ్గురే కూర్చుని ఉన్నారు.
నీలకంఠం.. దుర్గ.. హనుమ. ఆ ట్రిప్ ను నీలకంఠం దంపతులిద్దరూ కావాలని రూపొందించి ఏర్పాటు చేశారు.. ఎందుకో వాళ్ళిద్దరికీ.. తమ చేతిలోనుండి దారం జారిపోతూ.. ఇక గాలిపటం తెగిపోతుందేమోనన్న భయం.. బాధ. ,
” చూడు హనుమా.. నేనూ అమ్మా.. జీవితమంతా కష్టపడి.. నీకోసం ఒక అభేధ్య సామ్రాజ్యాన్ని నిర్మించాం. మొత్తం మన ఆస్తి విలువ ఈరోజు ఏడు వేల కోట్ల రూపాయల పైమాటే. సకల సంపదలూ నీకోసం పరుచుకుని ఎదురు చూస్తున్నాయి రా రామ్మని. నిజానికి.. నేను ఒక సాధారణ కూలి కడుపున పుట్టి.. కష్టపడి.. తెలివితేటలతో.. వ్యూహాత్మకంగా జీవిస్తూ.. కసితో సంపాదించానీ సంపదను. అమ్మకూడా అంతే. చూశావుకదా.. తాతయ్య ఒక మామూలు స్కూల్ టీచర్. అమ్మ తన ప్రతిభా విశేషాలతో.. ఒక ప్రఖ్యాత డాక్టర్ గా… ” చెప్పుకుపోతున్నాడు నీలకంఠం.
పడవ దూసుకుపోతోంది.. బుల్లెట్ లా. ఒడ్డుదిక్కు. అప్పటికే ఓ గంట దాటింది ప్రయాణం.
నాన్న అర్థమౌతున్నాడు. అమ్మ హృదయం కూడా అర్థమౌతోంది.
” చాలా కష్టపడ్డాం.. హీరో ననిపించుకున్నా.. మీ అమ్మకూడా.. ఒక సమర్థురాలిగా.. ” ఇంకా చెబుతున్నాడు.
హనుమ వింటున్నాడు శ్రద్ధగా.. ఉన్నతిని సాధించడం గురించిన విపుళీకరణ.. ఇద్దరిదీ. వాళ్ల సంపదలకు వారసునిగా ఇంకా ఇంకా ఈ ఆర్థిక సామ్రాజ్యాన్ని ఎలా విస్తరించాలి అని.. భవిష్యత్ వ్యూహాలు.
పడవ తీరాన్ని.. తమ స్వంత బీచ్ కు.. చేరిన తర్వాత. ,
నాల్గంతస్తుల విశ్రాంతి గృహం.. తమదే. ” సీ వ్యూ”.
రాత్రి పదిదాటిందాకా రేపటి వాళ్ల కలల గురించిన ఉపన్యాసాలు.
ఒకటే సారాంశం.. ” నేను ఎదిగి హీరోనయ్యాను.. నువ్వుకూడా.. ఒక హీరోవి ఐ నిన్ను నువ్వు నిరూపించుకోవాలి ” అని.
బాగా రాత్రి పొద్దుపోయిన తర్వాత.. నిద్ర అందరినీ ఆవహించిన తర్వాత. ,
ఉదయం. ,
సముద్రంలోనుండి.. స్నానించిన సూర్యుడు.. తలెత్తుకుని.. ఉదయిస్తూండగా,
నీలకంఠం.. కొడుకు హనుమ పడక గది.. వద్దకు వచ్చి.. బాల్కనీలో కూర్చుని ముచ్చటిద్దామనుకుని.. లోపలికి చూస్తూ,
హనుమ లేడు పడకపై. ఖాళీ బెడ్.
అటు ఇటూ చూశాడు. కనిపించలేదు.. చుట్టూ వెదికాడు కళ్ళతో.. బాత్ రూం లో.. ఇంకా. ,
తళతళా మెరిసే టేబుల్ పై ఒక కాగితం కనిపించింది.. చదవడం మొదలెట్టాడు నీలకంఠం.
నాన్నా,
ఏమీ లేని స్థితినుండి నువ్వు స్వయంగా ఎదగడం వల్ల నీకు నువ్వు హీరోగా అనిపిస్తున్నావు.
నేను కూడా ఒక హీరోగా ఎదగాలంటే ముందు నేను ఏమీ లేని ఒక మామూలు మనిషిగా మారాలి కదా.
ఆ క్రమంలో.. నేను ఒక హీరోగా ఎదగడానికి.. మీకు చెందిన సకల ఆస్తులనూ వదిలి.. ఒంటరిగా జీవితంలోకి ప్రవేశిస్తున్నాను. తప్పక ఒక హీరోనై మళ్ళీ మీకు కనిపిస్తా. కాకుంటే మరో దిశలో.. డబ్బు ఒక్కటే మనిషి ఉన్నతికి కొలమానం కాదు. విసృతమైన జీవితాన్ని నేను దర్శిస్తున్న కోణం వేరు. దయచేసి నాకోసం ఎవరూ వెదుకొద్దు.
– హనుమ
నీలకంఠం తలెత్తాడు కళ్ళనిండా నీళ్ళతో. ఎదురుగా సముద్రం కనబడట్లేదు.. ఒట్టి భీకరమైన సముద్ర ఘోష వినబడ్తోంది. 
రచన: మన్నెం శారద
సారథి గుంటూరు నుంచి తిరిగొచ్చేడు.
స్వాతి అతని చేతిలోని సూట్‌కేస్ అందుకుంటూ “అందరూ బాగున్నారా?” అంది ఆత్రంగా.
“ఆ!” అన్నాడు సారథి లోపలికి వస్తూ.
సారథి మాటలకి నానీ పక్కమీంచి లేచి అతని వడిలోకి దూకేడు.
“డాడీ! ఎప్పుడొచ్చేవు?”
“ఇప్పుడే” అన్నాడు సారథి నానీని ముద్దు పెట్టుకుంటూ.
స్వాతి కాఫీ తీసుకొచ్చింది.
సారథి కప్పు అందుకుంటూ “థాంక్యూ” అన్నాడు.
స్వాతి ఆశ్చర్యంగా సారథి ముహంలోకి చూసింది. అదే క్షణం అతను కూడా ఆమెని గ్రుచ్చి చూసేడు.
క్షణకాలం వారిద్దరి చూపులూ కలుసుకుని విడిపోయాయి.
“కూర్చో! నీకో విషయం చెప్పాలి!” అన్నాడు సారథి నవ్వుతూ.
నానీ యిద్దర్నీ మార్చి మార్చి చూస్తున్నాడు.
సారథి నానీ వంక చూసి. “వాణ్ని ముఖం కడుక్కోమను” అన్నాడు స్వాతి వైపు చూస్తూ.
స్వాతి అర్థం చేస్కుని పనిపిల్లని పిలిచింది.
“వీణ్ని తీసుకెళ్లి ముఖం కడిగింది స్నానం చేయించు” అంది.
పనిపిల్ల నానీని తీసుకెళ్లింది.
స్వాతి సారథి వైపు చూసింది చెప్పమన్నట్లు.
అతనో క్షణం మౌనం వహించి “నేను చెప్పే విషయం ఆవేశపడకుండా అర్ధం చేసుకోవాలి” అన్నాడు వుపోద్ఘాతంగా. స్వాతి మాట్లాడకుండా చూసింది.
“జ్యోతి పెళ్లి చేసుకుంది” అని స్వాతి ముఖంలోకి చూసేడు. స్వాతి నమ్మలేనట్లుగా చూసింది. ఆమె నిర్ఘాంత పోయినట్లు ఆమె కళ్లు వెడల్పయ్యేయి.
సారథి మళ్లీ చెప్పడం ప్రారంభించేడు. “పెళ్లి కొడుకు క్రిస్టియన్. షాక్ తినకు. ఈ రోజుల్లో ఇదేం వింత కాదు. అమ్మ గాభరాపడి టెలిగ్రాం యిచ్చింది. అతని పేరు విజయ్‌కుమార్. లెక్చరర్‌గా పని చేస్తున్నాడు. వెళ్లి అతన్ని కలుసుకున్నాను.
అతను నన్ను చూసి లేచి వచ్చేడు.
“నా పేరు సారథి. జ్యోతికి బావను” అని చెప్పేను.
అతను నాకు షేక్‌హ్యాండ్ ఇచ్చి వాళ్ల ఇంటికి తీసికెళ్లాడు. చాలా నీట్‌గా వుంది.
విజయ్‌కుమార్ తల్లిని, తండ్రిని, అక్కాచెల్లెళ్లని పరిచయం చేసేడు.
తల్లి గవర్నమెంట్ హాస్పిటల్‌లో స్టాఫ్ నర్సు. తండ్రి స్కూల్ టీచర్‌గా రిటైరయ్యాడు. అక్క వుమన్స్ కాలేజీలో డిమాన్‌స్ట్రేటర్. చెల్లి మెడిసిన్ చదువుతోంది. వాళ్లందరూ నన్ను జ్యోతి బావగా పరిచయం చేయగానే ఎంతో గౌరవంగా చూసేరు స్వాతీ”
“మీరీ వివాహాన్ని సీరియస్‌గా తీసుకొన్నారనుకుంటాను. వాళ్లిద్దరికీ యిష్టం అయింది. కలిసి బ్రతకాలనుకున్నారు. కాదనటానికి మనమెవరం? ఏసు ప్రభువు నిర్ణయం అది” అంది విజయ్‌కుమార్ తల్లి.
“జ్యోతి మంచి పిల్ల. మాలో అప్పుడే కలిసిపోయింది.” అన్నారు జ్యోతి మామగారు జోసెఫ్.
“జ్యోతి భలే నవ్విస్తుంది. భలే సందడి మనిషి” అన్నారు ఆడపడుచులు.
“ఆ అరగంటలో నాకు అర్ధమయింది ఒక్కటే. మతాంతర వివాహం చేసుకున్నా జ్యోతి ఎన్నుకొన్న కుటుంబం అన్ని విధాలా ఆదర్శవంతమయిందని, సంస్కారానికి మారుపేరుగా వున్న ఆ కుటుంబ సభ్యుల్ని చూసేక, మనిషికి జాతి, మతం కాదు ప్రధానం అనిపించింది.
జ్యోతి నన్ను చూసి భయపడుతూ నిలబడింది.
మెరుస్తోన్న కళ్లు, ఎర్రబడిన ఆమె బుగ్గలు, ఆమె ఎంత ఆనందంగా వుందో నేనూహించగల్గాను.
ఇక నేను చేసేదేముంది అక్కడ?
జ్యోతిని జాగ్రత్తగా చూసుకోమని చెప్పి వచ్చేసేను.
నేను వచ్చేటప్పటికి అమ్మ ఆత్రుతగా గుమ్మంలో నిలబడింది.
“ఏం జరిగింది?” అంది ఆదుర్దాగా.
నేను నవ్వి జరిగిందంతా చెప్పేను.
అంతా విని కూడా అమ్మలో ఏదో అసంతృప్తి.
“అమ్మా! చదువుకోకపోయినా నువ్వెంత ఆదర్శవంతురాలివో నాకు తెలుసు. జ్యోతి విషయంలో సంకుచితం కావడం నాకిష్టం లేదమ్మా. తల్లీ, తండ్రి లేనివాళ్లని నువ్వే ఆదరించాలి. ఆ దంపతుల్ని రేపు భోజనానికి పిలుస్తాను. వాళ్లని దీవించు” అన్నాను.
అమ్మ అంగీకరించింది.
మర్నాడు జ్యోతి, విజయ్‌కుమార్‌లు వచ్చేరు. అమ్మ కాళ్లకి నమస్కరించి ఆమె దీవెనలందుకున్నారు.
“ఇంత ప్రేమ, అభిమానం కేవలం చిన్న పట్టింపుతో ఎంత మూసుకుపోతాయో కదా!” అనిపించింది నాకు.
జ్యోతి వెళ్లిపోతూ “స్వాతక్కని క్షమించమని చెప్పు బావా” అంది. “అదేం మాట, వీలు చూసుకుని మీ యిద్దరూ వైజాగ్ రండి” అన్నాను నవ్వుతూ. “తప్పకుండా వస్తాం” అని వీడ్కోలు తీసుకున్నాడు విజయ్‌కుమార్.
వాళ్లు కంపిస్తున్నంతసేపూ తృప్తిగా చూసూ ఉండిపోయాను.
ఇన్ని మతాలు, ఇన్ని కులాలు, ఇన్ని భాషలు, ఇన్ని వేషాలు, కేవలం మనల్ని విడదీసి ఒకరిపై ఒకరు ద్వేషాన్ని పెంచుకుని దూరంగా వుంచటానికే కదా వుపయోగపడుతున్నాయి.
ఇదీ జరిగిన సంగతి” అని ఆపి స్వాతి వైపు చూసేడు సారథి.
స్వాతి నిట్టూర్చింది. “జ్యోతి ఎంత పెద్దదయింది” అని మాత్రం అనగలిగింది.
“మనకన్నా చిన్నవాళ్లు ఎప్పుడూ చిన్నగానే వుండిపోరు” అన్నాడు నవ్వుతూ.
“తనకన్నా పెద్దది వసుధ వుండగా యెలా పెళ్లి చేసుకుందో?” అంది ఆలోచనగా.
“అదే పొరపాటు. ఏ హృదయం ఎప్పుడు స్పందిస్తుందో ఎవరికి తెలుసు. వసుధకి ఇప్పుడు చదువే ప్రపంచం. ఆవిడగారికి పెళ్లి మీద కోరిక కలిగి చేసుకునేదాకా, జ్యోతి తన మనసుకి మూత వేసి వుంచాలంటే సాధ్యమా? వసుధ డాక్టరయి తనకిష్టమైనప్పుడు పెళ్లి చేసుకుంటుంది.” అన్నాదు సారథి తేలిగ్గా.
స్వాతి మరింక మాట్లాడలేనట్లు చూసింది.
*****
రాత్రి పది గంటలు దాటుతోంది. చల్లని గాలి కిటికీలోంచి దూసుకొస్తోంది. గుమ్మం దగ్గర గాజుల చప్పుడుకి తల తిప్పి చూసేడు సారథి.
స్వాతి నిలబడి వుంది.
“నానీ నిద్రపొయేడా?”
“ఆ!” అంది స్వాతి మెల్లిగా.
“రా, కూర్చో!” అన్నాడు సారథి.
స్వాతి మంచానికి చివరగా కూర్చుంది.
“సునందకి బాబు పుట్టేడట. అమ్మ రాసింది” అన్నాదు.
“మళ్లీనా!” అంది స్వాతి ఆస్చర్యంగా.
“అంటే?” ఆశ్చర్యంగా చూసేడు సారథి.
స్వాతి తడబడింది. “అబ్బే! అది కాదు. ఇదివరకు కూడా బాబే కదా! అందుకని” అంది.
ఆమె తడబాటుకి సారథి నవ్వుకున్నాడు.
ఆమె అతని పాదాలవైపు చూస్తూ”కాలికి ఆ కట్టేమిటి?” అంది ఆశ్చర్యంగా.
“ఏదో చిన్న మేకు గుచ్చుకొంది” అన్నాడు తేలిగ్గా.
ఆమె తల్లడిల్లిపోతూ చూస్తూ “మేకా?” అంది.
“అవును” అన్నాడు సారథి.
“యాంటి టెటనస్ ఇంజక్షన్ తీసుకున్నారా?” అంది గాభరాగా.
“లేదు!”
స్వాతి కళ్లల్లో గిర్రున నీళ్లు తిరిగాయి.”దయచేసి వెంటనే తీసుకోండి. నిర్లక్ష్యం చెయ్యొద్దు” అంది అతని చేతులు గట్టిగా పట్టుకుంటూ.
సారథి ఆశ్చర్యంగా ఆమె ముఖంలోకి చూసేడు.
స్వాతి కళ్లనుండి నీటి బిందువులు ముత్యాల్లా రాలిపోతున్నాయి.
“ఎందుకలా బాధపడ్తావు స్వాతీ” అన్నాడు అనునయంగా.
ఆమె అతనికెంతో దగ్గరకొచ్చేసింది. ఆమె తల అతని ఛాతీకి ఆనుకొంది.
“నేను దురదృష్టవంతురాల్ని. నేను తాడనుకొన్నది పాముగా మారి కాటేస్తుంది. మీరు వెంటనే ఇంజక్షన్ తీసుకోండి.” అంది ఉద్వేగంగా.
సారథికి అర్ధమైంది. శేఖర్ మరణానికి కారణం టెటనెసే! అందుకే స్వాతి అంతగా భయపడిపోతోంది.
సారథి స్వాతి తల నిమురుతూ మౌనంగా వుండిపోయేడు.
స్వాతి చాలాసేపటికి తేరుకొంది అతనికి దూరంగా జరగబోయింది.
సారథి ఆమెని అదిమిపట్టేడు.
స్వాతి అతని కౌగిలిలో గువ్వలా ఇమిడిపోయింది.
ఏవేవో కారణాలవల్ల, పరిస్థితుల వల్ల ఒకరిపై మరొకరికి ప్రేమానురాగాలు వుండి కూడా దూరంగా వుండిపోయిన ఆ జంట మనసులు పరవశించి, మమతలు వెల్లివిరియగా ఒక్కటయ్యేరు. ఆ క్షణం అన్ని బాధలకి అతీతమైంది.
సారథి తమకంగా “ఐ లవ్ యూ!” అన్నాడు స్వాతిని గుండెలకు హత్తుకొని.
“ఎప్పణ్నుంచి?” అంది స్వాతి చిలిపిగా.
“నిన్ను చూసిన మొదటి క్షణం నుండీ” సారథి ఆమె ముంగురులు సవరిస్తూ చెప్పేడు.
“మరీ ప్రేమని ఇన్నాళ్లూ ఎందుకు దాచుకున్నారు?” స్వాతి ప్రశ్నకు భారంగా నిట్టూర్చేడు సారథి.
“నీ కోసం వెతికి వేసారేను. కాని విచిత్రం చూసేవా? నీ పెళ్ళి సంబంధం వచ్చినప్పుడు శేఖర్ నన్ను చేసుకోమని ఎంతగానో బ్రతిమాలేడు. నేను నువ్వని తెలియక ఒప్పుకోలేదు. తీరా నిన్ను చూసినప్పుడు ఎంత పొరపాటు చేసేనో అర్థమయింది. కాని శేఖర్ నిన్ను చూసి ఇష్టపడ్డాడన్న విషయం గ్రహించి మాట్లాడలేకపోయేను. శేఖర్ నా జీవనజ్యోతి. అతని కోసం ఎంత బాధనైనా దిగమ్రింగడానికి సిద్ధపడ్డాను” అన్నాడు.
“నేను పెళ్లిచూపుల నాడు మిమ్మల్నే పెళ్ళికొడుకుగా భావించి సంబరపడ్డాను” గుసగుసగా చెప్పింది స్వాతి.
“ప్రామిస్!” కళ్లు పెద్దవి చేసేడు సారథి.
స్వాతి బదులుగా అతని గుండెలో తల దాచుకుంది.
“స్వాతి, నాది ఒక్కటే బాధ. నీకు చెబితే అపార్థం చేసుకోవు కదూ”
ఆమె తల అడ్డంగా వూపింది.
“ఒక విధంగా శేఖర్ మరణానికి నేనే బాధ్యుణ్ని అనిపిస్తోంది” స్వాతి చివ్వున తలెత్తి అతనివైపు చూసింది.
“నీకోసం ఎంతగానో వెతికేను. కాలేజీల చుట్టూ తిరిగేను. నీ జాడ తెలియలేదు. కాలం గడిచిపోతోంది. నా ఆశ చావలేదు. నిన్ను మరచిపోలేకపోయేను. ఆ బాధలో యేమనుకొనేవాణ్ణో తెలుసా? నీకు పెళ్ళి కాకూడదనీ, ఒక వేళ అయినా అతను.. అతను .. చచ్చిపోవాలని కోరుకునేవాణ్ని. నేను చాలా దుర్మార్గుణ్ని కదూ!” సారథి స్వాతివైపు ఆవేదనగా చూసేడు.
ఆమె ఆశ్చర్యంగా చూసింది.
“నా దుష్టమైన కోరికే శేఖర్ని బలి తీసుకుందని ప్రతిక్షణం మూగగా బాధపడుతుంటాను. చెప్పు. నేను పాపాత్ముడిని కదూ!”
స్వాతి నిరాశగా నవ్వింది. “గతాన్ని మరచిపోండి. మీకు నా మీద కల్గిన ప్రేమ అలా అన్పింపజేసింది. మీరతను శేఖరని తెలిసి అనుకోలేదుగా” అంది అనునయంగా.
“స్వాతీ! ఈ రోజునుండి నాకు నువ్వు, నీకు నేను, మనిద్దరం నానీకి. ఇంక పాత విషయాలు మరచి నవ్వుతూ, ఆనందంగా వుండాలి. నేను చాలా అలసిపోయేను, మారే బాధల్ని భరించే శక్తి నాకు లేదు” అన్నాడు సారథి అలసటగా కళ్లు మూసుకుంటూ.
సారథిని గమనిస్తూ నిద్రలోకి జారుకొన్న అతని తలని ఆప్యాయంగా నిమిరిందామె.
ఎన్ని రోజులుగానో ఒకే యింట్లో భార్యాభర్తలుగా మసలుతూ మానసికంగా, శారీరకంగా ఒకరికొకరు దూరంగా వుండిపోయిన ఆ దంపతుల మధ్య ఆ రాత్రి పూలజల్లు కురిసింది. తెలివెన్నెల కాసింది.
‘భగవాన్! నాకీ సంతోషాన్ని దూరం చేయకు. ఇక యెలాంటి బాధల్నీ తట్టుకోగల శక్తి నాకు లేదూ అనుకొంది స్వాతి.
ఇంకా వుంది..
రచన: సంధ్య యెల్లాప్రగడ
వివేక్‌ లేచి కూర్చున్నాడు. చేయి విపరీతంగా సలుపుతోంది. రామును చూస్తే అతని తల నుంచి రక్తం కారుతోంది. క్షణం పాటు కళ్ళు తిరిగినట్లుగా అనిపించింది. లేచి బండికున్న బ్యాగులోంచి ఒక టవల్ తీసి రాము తలకు కట్టు కట్టాడు. ముందు రక్తం కారటం ఆగాలి. అతని తలకు కట్టాక, మరో టవల్ తీసుకొని చేతికి కట్టుకున్నాడు.
“దగ్గరలో మనకు ఆసుపత్రి ఉంటుందా?” అడిగాడు ఊపుతూ రాముని.
“ఆ… ఆ రోడ్డు సీదా పో!” కళ్ళు మూతలు పడుతుండగా చెప్పాడు.
“లే. కళ్ళు మూసుకోకు…. ” అంటూ రాముని బండి ఎక్కించి వెనకకి త్రిప్పాడు. కొండ దిగటము, కాబట్టి బండి వేగం పుంజుకుంది. ఒక్క చేత్తో బ్యాలెన్సు చేస్తూ గంటలో జనగాం చేరారు.
‘బండి ట్రబుల్ ఇవ్వలేదు అదృష్టం కొద్ది!’ అనుకున్నాడు వివేక్ .
కానీ అతని చెయి వాచిపోయింది బాగా . జనగాంలో ఎంటరైన వెంటనే ఎదురుపడ్డ ఒక ప్రవేట్‌ హస్పిటల్ వెళ్ళాడు. బండిని నిలబెట్టి రాముని దింపి నడిపిస్తూ ఉంటే నర్సులు సాయం కొచ్చారు పరుగున. రామును తీసుకుపోయారు లోపలికి. రాముకు తలపై కుట్టు వేసి కట్టు కట్టేరు. ఆ రోజు జ్వరం కూడా వచ్చింది రాముకు.
వివేక్ చేతి విరిగినదని క్యాస్టు వేసారు. రెండో రోజుకు కొద్దిగా తేరుకున్నాడు రాము.
ఇద్దరివి పెయిన్‌కిల్లర్సు తీసుకొని, ఆటో ట్రాలీ మాట్లాడుకొని, దానిలో బండి వేసుకొని, మామిడిపల్లి వచ్చి పడ్డాడు వివేక్. రాముని వారింటికి చేర్చాడు.
అలా అడ్వేంచరస్‌గా చేద్దామనుకున్న యాత్ర మూడు రోజులకే ఇంటికి చేర్చింది. చాలా మూడ్‌ చెడింది వివేక్‌కు. ‘ఎంతో అనుకున్నా అది కాస్త ఇలా ప్రమాదంలో పడ్డామే’ అని మనస్సులో మధన పడ్డాడు.
“ఇది టైం కాదని చెట్టుదేవర ఆపిందిలే తమ్ముడూ!” అన్నాడు రాము నవ్వుతూ.
రాము తండ్రి మాత్రం వివేక్‌కు వేలవేలసార్లు కృతజ్ఞతలు చెప్పుకున్నాడు. రాము బ్రతకటం కేవలం వివేక్‌ మూలంగానేయని, లేకపోతే ఊహించలేమని…
వివేక్‌కు నిరుత్సాహంగా ఉన్నా, మిత్రుడు పెద్ద ప్రమాదం నుంచి బయటపడ్డాడని సంతోషించాడు.
***
వివేక్‌ విరిగిన చేయి అతకటానికి రెండు నెలలు పట్టింది. విరిగినది ఎడమ చేయి కావటాన రాయటానికి ఇబ్బంది పడలేదు. రాముకే తల దెబ్బ ఒక పట్టాన తగ్గలేదు. రాము నాయన అతనికి నాటు వైద్యము కూడా చేశాడు. రోజూ పసరులు త్రాగించేవాడు. అతనికి జ్వరము కూడా చాలా రోజులే ఉంది. కుట్లు మానాయి కాని తలనొప్పి వచ్చేది. దాంతో అతని రీసెర్చును కొద్దిగా వాయిదా వేసుకున్నాడు.
వివేక్ రాము చదువుతున్న మెటీరియల్ వీలైనన్ని తెచ్చుకునేవాడు. కుదిరినంత చదువుదామని. గోండు, కలామీ కూడా మాట్లాడటం ప్రాక్టీసు చేస్తున్నాడు. బడి పిల్లలకు వాళ్ళ టీచరుకు నేర్పటం తెగ సరదాగా ఉండేది. వాళ్ళు ప్రతి మాటకు చెప్పటం, నవ్వటం. వాళ్ళని చూస్తే అడవిలో మోదుగపూలు గుర్తుకువస్తాయి వివేక్‌కి. ‘ఈ పువ్వుల్లా వీళ్ళు కళకళలాడాలి నిత్యం!’ అనుకునేవాడు ఎప్పుడూ.
గిరిజనులు కాలాన్ని ఋతువులతో కొలుస్తారు. ఆ ఋతువులలో పండగలను వేడుకగా చేసుకుంటారు.
అడవిలో కాలం మార్పు చాలా స్పష్టంగా తెలుస్తోంది వివేక్‌కు. వాన పడినప్పుడు ఆకుల చప్పుడు, తెల్లవారు జామున నడకలో ఫ్రెష్ గా కనపడే మార్పులు చాలా ఉత్సాహంగా గమనించేవాడు.
ఆ వానా కాలం దాటాక వచ్చే దసరా సెలవల కోసము పిల్లలు తెగ ఎగబడుతున్నారు. ఆ సెలవల తరువాత అంతర జిల్లా కళా పోటీలకు తయారు కావాలని ప్లాను వేసుకుంటున్నారు. ఆ పోటీలు డిసెంబరులో ఉంటాయట. దానికి వెళ్ళాలని తమ స్కూలుకు కప్పు తేవాలని వాళ్ళు చాలా కాలంగా కబుర్లు చెబుతున్నారు. వివేక్‌కు వాళ్ళు చెప్పే కబుర్లు ఆ పోటీల గురించే.
ఈ విషయము టీచర్ల స్టాఫ్ రూములో కూడా చాలాసార్లే ప్రస్థావనకు వచ్చింది. ‘టీచర్లు కూడా అది గొప్ప ప్రతిష్టగా తీసుకుంటున్నారని’ అనుకున్నాడు వివేక్‌.
అప్పుడే తెలిసింది అతనికి ఆ పోటిలలో కప్పు తెచ్చుకోవడము ఎంతో ముఖ్యమో పాఠశాలలకు. ఆ గురుకులము వారు యోగాలో కప్పు తెస్తున్నారు కానీ నృత్య పోటీలలో తెచ్చుకోలేకపోతున్నారు. అందుకే వారు చాలా పట్టుదలగా ఉన్నారు ఈ ఏడు.
వారి గిరిజన నృత్యంతో పాటూ సినిమాపాటలకు కూడా డాన్సు చేయాలన్న విషయముపై చాలా రోజులుగా మాటలు నడుస్తున్నాయి. వివేక్‌కు ఇదంతా విచిత్రంగా ఉంది. అతను అన్నీ గమనించటం తప్ప ఎవ్వరికీ ఏ విషయమై సలహా ఇవ్వగలిగే అనుభవంలేదు. అందుకే కేవలము మధు సార్‌కు సహాయకునిగా పని చెయ్యటం, కొత్తవి నేర్చుకోవటమే సరిపోతోంది.
ఒక రోజు ఉండబట్టలేక కొలామీలో గానీ, గొండులో కానీ ఎదైనా నాటకం ప్రదర్శించమని సలహా ఇచ్చాడు. మిగిలిన టీచర్లు తేలికగా తీసుకున్నారు.
“అది ఎవరికీ అర్థం కాదు. జడ్జులకు అర్థం కాకపోతే మనకేమి బహుమతి వస్తుంది” అని కొట్టిపడేశారు మిగిలిన టీచర్లు.
“మనం సంస్కృత భాషలో, షేక్సఫియర్ ఇంగ్లీషులో నాటకాలు ఎగబడుతూ నటిస్తాము. మరి గోండుల స్వాతంత్ర పోరాటం నాటకముగా వెయ్యవచ్చు కదా? మన బడిని నిలబెట్టినట్లుగా ఉంటుంది. పిల్లలకు వారి మాతృభాషలో కాబట్టి సహజంగా ఉంటుంది” అంటూ ప్రపోజ్ చేశాడు.
ఆ రోజు మీటింగులో ఆ విషయం చర్చకొచ్చింది. చాలా సేపు దాని మీద మాట్లాడారు.
“ఆ నాటకం చూసేవారికి అర్థం కాదు కదా. ఎందుకు వెయ్యటం?” అన్నది సుధా టీచరు.
“మనము తెర వెనుకగా జరగబోయే అంకంను తెలుగులో, ఇంగ్లీషులో వివరిద్దాం. ఈ నాటకము వలన మనకు తప్పక బహుమతి వస్తుందని నా నమ్మకము!” అన్నాడు వివేక్.
“ఏ విషయంపై నాటకము వెయ్యవచ్చు?” అన్నాడు రాజుసార్.
“కొమరం భీం!” చెప్పాడు వివేక్.
“మనకు నాటకం దొరకాలిగా. అదీ గోండు భాషలో…” అన్మాడు చైతన్యసార్.
“నేను రాయగలను!” చెప్పాడు వివేక్.
“ఎప్పుడు నేర్చావు నీవు గోండు?” అడిగాడు రాజు.
“నేర్చుకుంటున్నా. కాని నేను ప్రిపేర్ చెయ్యగలను!” నమ్మకంగా చెప్పాడు.
“మనకు రెండు నెలలే టైం ఉంది మరి. నేను ప్రసాదరావు సార్‌ పర్మిషన్ తీసుకోవాలి. నీవు నాటకం రాయి ముందు…” చెప్పాడాయన.
వివేక్ వెంఠనే తల ఊపాడు అంగీకారంగా.
***
దీపావళి ఆదివాసులకు గొప్ప పండుగ. ఆ దీపావళికి చాలా ముందుగా వారి ఉత్సవాలు మొదలవుతాయి. చలికాలము ప్రారంభంలోనే వారి చేతికి పంటలు వచ్చి ఉంటవి. కందులు, జొన్నలతో ఇళ్ళు నిండుతాయి. ఉన్నవాళ్ళు, లేనివాళ్ళ తేడా లేకుండా అంతా పంచుకుంటారు. కొత్త కొత్త వస్త్రాలు, కొత్త ఆభరణాలు, పూసల దండలు జమచేసుకుంటారు.
నృత్యాలకు కావలసిన నెమలీకలు, జింక చర్మము సంపాదించుకుంటారు.
దీపావళికి పదిరోజులు ముందుగా ‘భోగి’ పండుగ జరుపుకుంటారు. భోగి పండుగ నుంచి కొలబోడి పండుగ వరకూ దండారి బృందాలు వివిధ గ్రామాలు సందర్శిస్తూ ఉంటాయి.
పండుగ రోజు గుసాడి టోపిలను పూజ చేస్తారు.
గుసాడి టోపీలను నెమలి ఈకలతో చేస్తారు. ఎంత ఎక్కువ ఈకలు పెట్టుకుంటే అంత గొప్ప.
గుసాడి నృత్యము అత్యంత సుందరమైనది. ఇది చాలా భక్తిగా చేస్తారు. యువకులు ముందుగా దండాడి నృత్యము మొదలెడుతారు. ఆ నృత్యానికి డప్పులతో వాయిద్యాలతో ఊరేగింపుగా వస్తారు.
గుసాడి నృత్యము చేసే వారు దేవుని ప్రతినిధులుగా గిరిజనులు కొలుస్తారు. వారు ఈ వేషం కట్టటానికి ముందుగా వంటి నిండా బూడిదలాంటిది రాసుకుంటారు. లేదా నల్లరంగు పూసుకుంటారు. గీతలు గీసుకుంటారు. మెడలో పూసల దండలు, చర్మపు మీసాలు, గడ్డాలు ధరిస్తారు. మొలకు తెల్లని వస్త్రం కానీ, రంగు వస్త్రంకానీ ధరిస్తారు. నడుముకు చిరు గజ్జెలు, కాళ్ళకు గజ్జెలు కట్టుకుంటారు. చేతిలో కర్ర ఒకటి పట్టుకుంటారు. వారు ఈ గుసాడి నృత్యము నాలుగైదు రోజులు చేస్తారు. ఆ ఐదు రోజులు ఎంతో నిష్ఠగా ఉంటారు. కొన్ని కఠినమైన నియమనిబంధనలు పాటిస్తారు. దివాడి(దీపావళి) అయ్యేవరకూ కఠిన బ్రహ్మచర్యం పాటిస్తూ నేలపైన పడుకుంటారు. భోగి నుంచి కొలబోడి వరకూ స్నానం చెయ్యకుండా దీక్షగా ఉంటారు. కాళ్ళకు చెప్పులు వేసుకోరు.
భుజానికి జింక చర్మము ధరించి, చేతులలో కర్రతో వాళ్ళు ప్రక్క ఊరుకు పయనమవుతారు. వీరు చేతిలో ధరించే కర్రను రోకల్ అంటారు.
వీరు ఊరి పొలిమేరకు వచ్చిన తరువాత ఆగి, గ్రామంలోని వారికి కబురుచేస్తారు. గ్రామ ప్రజలు గుసాడి నృత్య కళాకారులను డప్పులతో, కోలాటం నృత్యముతో, వాయిద్యాల నడుమ స్వాగతిస్తూ ఊరి మధ్యకు తీసుకుపోతారు. అక్కడ వీరి చేతి దండం, డప్పులకు పూజలు చేస్తారు. దండం పట్టిన గుసాడిని కూడా పూజించి నమస్కరిస్తారు. కృష్ణుని ప్రతినిధి ఆ దండమని వారి భావన.
ముందుగా దండారి కోలాటం మొదలెడతారు యువకులు.
దండారి ఆటలో సాధారణముగా పాడే పాటలు
“పోరోపాటర్‌ దనేగావ్‌ అగా నివిడి కీతోర్‌ కోయగంతోర్‌ పహాండి కూపర్‌ లింగాల్‌…. . ” అంటూ సాగుతుంది.
ఈ పాటకు అర్థము “పహాడి కూపర్ లింగాల్‌ అనే గోండు ఆధ్యాత్మిక గురువు పారో పాటల్‌ దనేగావ్‌ అనే ప్రదేశంలో గోండు జాతి, మత, ఆచారాలు సంస్కృతి, సాంప్రదాయాలు ఆవిర్భవించటానికి కృషి చేశాడు. 16 రకాల ఆటలు, 18 సంగీత వాయిద్యాలు, నాలుగు దిక్కులా నాలుగు జండాలు, దేవతలతో ఆయన గోండు సమాజానికి పునాది వేశాడు. మనము ఆకాడి పండుగ చేసుకొని దండారి ఆట ఆడుదాం రండి” అని.
వారు జోరున కోలాటం ఆడుతుండగా తలపై నెమలిఈకల కిరీటముతో, కాళ్ళ గజ్జలు ఘల్లుఘల్లు మంటుండగా చేత దండము, భుజాన మేక/ జింక తోలు తగిలించుకు గుసాడిలు ప్రవేశిస్తారు. వీరి ప్రవేశముతో చూసేవారికి ఉత్సాహం వెల్లివిరుస్తుంది.
దండారిలు వీరిని చూసి తప్పుకుంటారు. ఇక గుసాడిలు ఆడుతారు. అలా వీరి నృత్యము చాలా సేపు సాగుతుంది. అది దీపావళి పండుగ ప్రత్యేకము. పాఠశాలలో గిరిజన బాలబాలికలు ఈ నృత్యాని ప్రదర్శిస్తూ ఉంటారు. చివరి రోజు సాయంత్రం గుసాడిలు చెంచిభీమల్ దేవత దగ్గరకు పోయి తమ వంటి మీద రంగులు కడుక్కుంటారు. పర్థానులు ధెమ్సా ఆట, ధోల్, పిప్రి వాయిస్తారు. దండారి మూలంగా గిరిజనులలో స్నేహం పెరుగుతుంది. ఒక గ్రామం నుంచి మరో గ్రామం వెళ్ళి నందు వలన వారికి సంబంధాలు కూడా కుదురుతాయి.
కోలాటం కూడా గిరిజనుల నృత్యాలలో ఒకటి. దాదాపు ప్రతి పండుగకు కోలాటమాడటం వీరికలవాటు.
గిరిజన పాఠశాల పిల్లలు యోగాతో పాటు గుసాడి నృత్యము సమర్పిస్తూ ఉంటారు సాధారణముగా స్కూల్లో. కాని వారితో ఎలాగైనా వారి మాతృభాషలో నాటకం వేయించాలని చాలా పట్టుదల కలిగింది వివేక్‌కు.
అందుకే ఆ నాటకం ముందు తెలుగులో రాసి దాన్ని గోండులోకి తర్జుమా చేద్దామని సంకల్పించాడు. దాని కోసము కొమరం భీం మీద పుస్తకం సంపాందించాడు వివేక్‌.
ఇంకా వుంది
రచన: గిరిజ పీసపాటి
అన్నపూర్ణ గారు రెండు కాఫీ గ్లాసులు తెచ్చి వసంత చేతికిచ్చి “తమ్ముడికి, చెల్లికి ఇచ్చి రామ్మా!” అనడంతో మారు మాట్లాడకుండా గ్లాసులందుకుని, తమ ఇంట్లోకెళ్ళి ఇద్దరికీ కాఫీ ఇచ్చి వచ్చింది వసంత.
మరో రెండు గ్లాసుల కాఫీ తెచ్చి తల్లీకూతుళ్ళకి ఇచ్చారావిడ. మౌనంగా కాఫీ తాగేసి తాము వచ్చిన విషయం చెప్పింది నాగ. ఆవిడ ఎప్పటిలాగే ప్రశాంతంగా అంతా విని “తప్పకుండా మీ అన్నయ్య గారు ఆయనకు ఫోన్ చేసి చెప్తారు. మీరు దిగులు పడకండి” అని వీళ్ళకు హామీ ఇస్తూ, భర్త వంక చూసారు.
అక్కడే కూర్చుని అంతా విన్న మూర్తి గారు వెంటనే ఫోన్ రిసీవర్ అందుకుని, ఫోన్ మాట్లాడి “ఆయన ఒప్పుకున్నారమ్మా! రెండు నెలల వరకు అద్దె కోసం ఆయన రారు. మీరు నిశ్చింతగా ఉండండి” అన్నారు.
ఆ దంపతులకు చేతులు జోడించి కృతజ్ఞతలు తెలియజేసి, తమ ఇంటిలోకి వచ్చేసారు ఇద్దరూ. పావు తక్కువ తొమ్మిది గంటలక్లా పిల్లలకు జాగ్రత్తలు చెప్పి షాప్ కి బయలుదేరింది నాగ.
షాప్ కి వెళ్ళగానే తాను రానన్ని రోజులూ ఆ పనంతా అలాగే పెండింగ్‌లో ఉండడం గమనించి పనిలో పడిపోయింది.
డాక్టర్ కాల్స్ పూర్తి చేసుకుని వచ్చిన మెడికల్ రిప్రజెంటేటివ్స్ ని పలకరించి, ఏ ఏరియాలో ఏ డాక్టర్ ఏ మందులను ఎక్కువ రాస్తున్నారో కనుక్కుని, ఆ వివరాలను నోట్ చేసుకోసాగింది. ఇంతలో అటెండర్స్ లో ఒకరైన మూర్తి వచ్చి “మేడమ్! లంచ్ టైమ్ అయ్యింది. భోజనానికి వెళ్ళరా!?” అని అడిగాడు.
”అప్పుడే లంచ్ టైమ్ అయిందా?” అంటూ వాల్ క్లాక్ వంక చూస్తే సమయం ఒంటి గంటా పది నిముషాలు చూపించింది. వెంటనే చేస్తున్న పని ఆపి, దగ్గరుండి షాప్ కి తాళం వేయించి, తాళ చెవులు హేండ్ బేగ్ లో వేసుకుని, చకచకా నడుచుకుంటూ, పావుగంటలో ఇంటికి చేరుకుంది.
ఇంటికి రాగానే “కిరాణా ఆంటీకి బియ్యం ఇచ్చేసావా వసంతా!?” అంటూ ప్రశ్నించింది. “ఇచ్చేసానమ్మా! నువ్వు ఫ్రెష్ అయి వస్తే భోజనం చేద్దాం” అంది. భోజనం అయాక తిరిగి షాప్ తెరవాల్సింది నాలుగు గంటలకు కనుక, మిగిలిన సమయం విశ్రాంతి తీసుకుని, తిరిగి బయలుదేరి షాప్ కి చేరుకుంది. 
నిజంగానే పనిలో పడితే మిగిలిన విషయాలేవీ గుర్తు రాకుండా ప్రశాంతంగా రోజులు గడిచిపోసాగాయి. కానీ ఇంటికి వచ్చాక మళ్ళీ మామూలే. ముందుగా అనుకున్నట్లే పగలు మాత్రమే తింటూ, రాత్రిళ్ళు పస్తులుంటూ రోజులు గడిపారు. వారం రోజులు గడవగానే మళ్ళీ మొదటికొచ్చింది పరిస్థితి. 
ఈసారి నాలుగు రోజుల పాటు తిండి లేకుండా గడిపారు. ఐదవ రోజు ఆదివారం కావడంతో సాయంత్రం అందరూ మేడ మీద కూర్చు‌నుండగా వీళ్ళింటికి వస్తూ కనిపించాడు ఢిల్లీ అని పిలువబడే లక్ష్మణరావు. 
మేడ మీద నుండి ఢిల్లీ రావడం చూసిన నాగ “గిరీ! ఢిల్లీ మామ వస్తున్నాడు. కిందకి వెళ్ళి తలుపు తీసి, మేడ మీదకి వచ్చెయ్యమని చెప్పు” అంటూ చిన్న కూతురిని పంపింది. 
వీళ్ళ మేడ మెట్లు ఇంటి లోపలి గది కి ఆనుకుని ఉన్న చిన్న ఓపెన్ ప్లేస్ నుండి ఉంటాయి కనుక మేడ ఎక్కాలన్నా, దిగాలన్నా ఇంటి బయటకు వెళ్ళక్కర్లేదు. దానివల్ల వేరే వాళ్ళు మేడ మీదకు వచ్చే అవకాశం కూడా లేదు.
ఢిల్లీ మేడ మీదకు రాగానే “అమ్మ, నాన్న బాగున్నారా తమ్మూ!” అంటూ ప్రశ్నించింది. “బాగున్నారక్కా!” అంటూనే “బావ గురించి ఏమైనా తెలిసిందా?” అంటూ ప్రశ్నించాడు. ఈ ప్రశ్న అందరి నుండి వినీ వినీ విసిగిపోయారు తల్లీ, పిల్లలు కూడా.
దాంతో “అందరూ ఆయన గురించి అడిగేవారే గానీ పస్తులుంటూ కూడా ఉద్యోగం చేస్తున్న అమ్మ, అనారోగ్యం మనిషినైన నేను, అసలే‌ సుకుమారి, నీరస ప్రాణి అయిన చెల్లి, చిన్నవాడైన తమ్ముడు ఎలాగున్నామని ఎవ్వరూ అడగరు. ఎందుకంటే తిన్నా, తినకపోయినా పైకి మాత్రం పిడికుచ్చుల్లా కనిపిస్తాం కదా!” అంది వసంత.
“ఏమిటి పాపా ఆ కోపం? ఆయన ఆచూకీ తెలిస్తే మనం సంతోషంగా ఉంటామనే కదా మామ అడుగుతున్నాడు?” అంటూ మందలించింది నాగ.
“ఆయన ఆచూకీ ఇన్నాళ్ళు మనకు తెలియకుండా ఉందంటేనే అర్థం కావట్లేదా అమ్మా! ఇక్కడ మనం రోజూ ఒక పూట చొప్పున తిన్నా, ఐదు రోజుల నుండి మంచినీళ్ళు తాగి కడుపు నింపుకుంటున్నాం” అంది కంట నీరు తిరుగుతుండగా.
వాతావరణం బరువుగా మారడంతో పిల్లలు ముగ్గురినీ “పరీక్షలు దగ్గర పడుతున్నాయి. కాస్త ఆ విషయం కూడా ఆలోచించండి. కిందికి వెళ్ళి మీరు చదువుకుంటూ ఉండండి. నేను మామతో కాసేపు మాట్లాడి వస్తాను” అన్న తల్లి మాటలకు “ఇప్పుడు చదువొక్కటే లోటయింది మరి” అని గొణుక్కుంటూ మిగిలిన ఇద్దరితో కలిసి కిందకు వెళ్ళిపోయింది వసంత.
వాళ్ళు కిందకు వెళ్ళగానే “ఏంటక్కా! పాప అన్నది నిజమేనా!? మీరు భోజనం చేసి ఐదు రోజులయిందా?” అని ప్రశ్నించాడు ఢిల్లీ. అవునన్నట్లుగా తలూపింది నాగ. 
“నన్ను క్షమించక్కా!” అంటూ నాగ చేతులు పట్టుకున్న ఢిల్లీని అయోమయంగా చూస్తూ “మధ్యలో నువ్వేం తప్పు చేసావు తమ్మూ! దేనికలా అంటున్నావు?” అంది నాగ.
“బావ విషయంలో నీకు నేను అబద్ధం చెప్పానక్కా! నేను సంక్రాంతి పండుగ నాడు రాముడువలస వెళ్ళేసరికి బావ అక్కడే ఉన్నాడు. నేనొచ్చానని చాలాసేపు బయటకు రాలేదు. కానీ పీసపాటి మామ ‘వాడిక్కడే ఉన్నాడు. కానీ ఈ విషయం మీ అక్కకు, పిల్లలకు చెప్పకు’ అంటూ బావని పిలిచాక అప్పుడు బయటకు వచ్చి నాకు కనిపించాడు.
“నిజమా! ఎలా ఉన్నారు? అక్కడే ఉంటే లేరని ఎందుకు చెప్పమన్నారు? మేమెలా ఉన్నామని అడిగారా? నువ్వు మా పరిస్థితి చెప్పావా?” భర్త క్షేమంగా ఉన్నాడన్న ఆనందం, అసలు ఎందుకు వెళ్ళిపోయాడో తెలుసుకోవలన్న ఆతృతతో ప్రశ్న మీద ప్రశ్న వేసింది నాగ.
“బావ అక్కడ శుభ్రంగా ఉన్నాడొదినా! పండుగ కదా! కొత్త బట్టలు కూడా వేసుకున్నాడు. మామ కుట్టించారట. పాపమ్మత్త చాలా పిండివంటలు చేసింది. ఆరోజు మధ్యాహ్నం నేను అక్కడ భోజనం చేసాకే బయలుదేరాను.” 
“మీరేమో ఇక్కడ లేని పూట ఎలాగూ లేదు. ఉన్నపూటైనా బావ ఎలాగున్నాడోనని కడుపు నిండా తినకుండా బాధ పడుతున్నారు. మరో విషయం అక్కా! కుష్టన్నకు కూడా బావ అక్కడ ఉన్న విషయం తెలుసు. ఆయన కూడా మీకు అబద్ధమే చెప్పాడు. నీకు అబద్ధం చెప్పినందుకు మరోసారి నన్ను క్షమించక్కా!” అమ్నాడు ఢిల్లీ.
చాలాసేపు ఏం మాట్లాడలేక స్థాణువులా ఉండిపోయింది నాగ. ‘తండ్రి ఎలానూ లేడు. తల్లి ఎక్కడో హైదరాబాదులో ఉంది. అప్పుడప్పుడూ ఆవిడ వచ్చి తమని చూసి వెళ్ళడం తప్ప తను, పిల్లలు ఏనాడూ హైదరాబాదు వెళ్ళలేదు.’ 
‘ఆవిడ ఉంటున్నదే షేరింగ్ రూమ్ లో. తాము వెళ్తే వసతికి ఇబ్బందని ఏనాడూ తల్లి తమని రమ్మని కూడా అనలేదు. తోబుట్టువులు లేరు. ఒకవిధంగా తను అనాధ. అలాంటి తనపైన ఎందుకు ఇంత కక్ష? తను నమ్మిన వాళ్ళే మోసం చేస్తుంటే ఏమనుకోవాలి?’ 
‘అయినా ఈ మనిషికి ఇదేం బుద్ధి? కట్టుకున్న దాని కోసం కాకపోయినా కన్న బిడ్డల కోసమైనా రావాలనిపించలేదా?’ ఇలా ఆలోచనల్లో పడి చుట్టూ చీకట్లు కమ్ముకోవడం కూడా తెలియలేదా ఇల్లాలికి.
“అమ్మా! అమ్మా!” అంటూ వసంత గట్టిగా తట్టి పిలవడంతో ఎడతెరిపి లేని ఆలోచనా ప్రవాహానికి అడ్డుకట్ట పడినట్లయి ఉలిక్కిపడి  చూసింది కూతురి వైపు. 
“ఎన్నిసార్లు పిలిచినా పలకవేంటమ్మా! ఏంటంత దీర్ఘాలోచన? ఏం జరిగింది?” అనడిగిన కూతురికి జవాబియ్యకుండా “ఢిల్లీ మామ ఏడీ?” అనడిగింది. 
“మామ వెళ్ళి అరగంట పైనే అయింది. చీకటి పడినా నువ్వు కిందికి రాకపోయేసరికి నేనే వచ్చాను. ఇంతకీ ఏం జరిగింది?” అని రెట్టించింది వసంత.
“కిందకి పద. ముగ్గరికీ కలిపి ఒకేసారి చెప్తాను” అంటూ కూతురితో కలిసి మేడ దిగి ఇంట్లోకి వచ్చింది. కిందికి రాగానే పిల్లల్ని ముగ్గురినీ కూర్చోపెట్టి, ఢిల్లీ తనకు చెప్పిన విషయాలన్నీ చెప్పి “ఇప్పుడు ఏం చేద్దామంటారు?” అనడిగింది.
                 ***** సశేషం *****
రచన: జె. యు. బి. వి. ప్రసాద్‌
  “ఓ వరలక్ష్మొదినా! పనిలో వున్నావా?” అంటూ పార్వతి, పెరటి గోడ మీద నుంచి, పక్కింటి పెరట్లోకి చిన్న కేక పెట్టింది.
  “పనెప్పుడో అయిపోయింది. ఒక కునుకు కూడా తీసి, లేచి, కాఫీ తాగేశాను. మీ అన్నయ్య గారు ఇంకా శయనాగారం లోనే వున్నారు. ఎప్పుడు పిలుస్తావా? – అని ఎదురు చూస్తున్నాను ఇందాకట్నించీ!” అంటూ ఒక్క పరుగున ఆ గోడ దగ్గిరికి వొచ్చేసింది, నేస్తం వరలక్ష్మి.
  “మేం వచ్చే నెల్లో అమెరికా వెళ్ళబోతున్నాం!” అంటూ కడుపులో ఉగ్గబెట్టుకున్న మాటను చెప్పేసింది పార్వతి.
  “అబ్బా! భలే! మీ అబ్బాయి దగ్గిరికేగా? హాయిగా వాళ్ళ దగ్గిర కొన్నాళ్ళు వుండి రండి, నువ్వూ, అన్నయ్య గారూ! భలే!” అంటూ సంతోషించింది వరలక్ష్మి.
  “మరే! మా పిల్లాడూ వాళ్ళు ఇక్కడికి వొచ్చి, ఎన్నేళ్ళయిందో! మా మనవడు పుట్టిన యేడాదికి వచ్చారు. నాలుగు రోజులున్నారంతే! మిగిలిన రోజులన్నీ ఈ దేశం అంతా తిరిగారు. మళ్ళీ రాలేదు. ఆ తర్వాత మనవరాలు కూడా పుట్టేసి, మూడేళ్ళయింది. ఎప్పుడూ ఏవో పనులంటారు. ఇండియా రమ్మని మేము అడుగుతూ వుంటే, మమ్మల్నే అక్కడికి రమ్మన్నారు!” అంటూ పార్వతి మురిసిపోతూ చెప్పింది.
  “పోనీలే! ఇన్నాళ్ళకి కొడుకుని చూడబోతున్నావు! చాలా సంతోషం! నేనెప్పుడూ చూడలేదు మీ కోడల్ని. ఆ పిల్ల, చేపలూ అవీ తింటుందని చెప్పావు కదా?”
  నవ్వింది పార్వతి. “అవును లక్ష్మీ! అవడానికి మన వాళ్ళే అయినా, ఆ పిల్ల అమెరికా లోనే పుట్టి పెరిగింది కదా? అక్కడి అలవాట్లే వొచ్చాయా పిల్లకి. తెలుగు కూడా చాలా తప్పులతో, కష్టపడి మాట్లాడుతుంది, నాతో అవసరం వొస్తే. లేకపోతే మొత్తం ఇంగ్లీషే! ఆ పిల్ల ఇష్టం ఆ పిల్లది! నేనేం చెయ్యగలన్లే? మా వాడు, ఆ పిల్లని అక్కడే కలిసి, ఇష్టపడి పెళ్ళి చేసుకున్నాడు. తెలుసులే నీకు. వాడు అప్పుడప్పుడు ఆవు మాంసం కూడా తింటాడట! వాణ్ణి పెళ్ళికి ముందే ఆ తిండికి కావలిసినట్టుగా మార్చుకుంది. మేం ఆ పెళ్ళికి వెళ్ళలేక పోయాంగా? అప్పుడే మీ అన్నయ్య గారికి ఒంట్లో బాగోలేదు. అలా జరిగిపోయింది! వాడు సంతోషంగా వుంటే చాల్లే – అనుకున్నాం” అని లక్ష్మికి తెలిసినవన్నీ చెప్పుకొచ్చింది పార్వతి కాస్త నిరాశగా.
  ఈ అత్తగారికి ఆ కోడలితో తెలుగులో ముచ్చట్లు చెప్పుకోవాలని కోరిక! అదెప్పుడూ తీరదాయే!
  “గతం గతః! ఎప్పటివో తవ్వకు! ఇప్పుడు వెళ్ళి, మీ కోడలికీ, మీ మనవలకీ కూడా తెలుగు నేర్పి రా! ఎన్నాళ్ళుంటావు అక్కడ?” అనడిగింది వరలక్ష్మి.
  “ఆర్నెల్లు చాలని మేం అనుకున్నాం గానీ, మా వాడు, కనీసం ఒక యేడాదన్నా వుండాలంటున్నాడు, ‘ఇన్నాళ్ళకి ఇంత దూరం వొస్తున్నారు కదా?’ – అన్నాడు. మీ అన్నయ్య గారు కూడా, ‘అలాగే’ అనేశారు. అంత కాలం ఇల్లు వొదిలి వెళ్ళాలంటే, కష్టంగా వుంది లక్ష్మీ!” అంది పార్వతి కాస్త దిగాలుగా.
  నవ్వింది వరలక్ష్మి. “నీ దిగులంతా నీ పెరట్లో మొక్కల గురించేగా? నేను రోజూ నీళ్ళు పోస్తూ, బాగా చూసుకుంటాలే. ఇదే, నీకు నా ప్రమాణం!” అంటూ నవ్వుతూ, గోడ మీద నించి పార్వతి చేతిలో చెయ్యి వేసి, చెప్పింది వరలక్ష్మి.
  పార్వతి బాగా నవ్వింది. “మొక్కలే కాదు లక్ష్మీ, నీకు కూడా దూరంగా వుండాలి. రోజూ మాట్లాడకపోతే, తోచదాయే!” అంది దిగులుగా.
 సంతోషించింది వరలక్ష్మి ఆ మాటలకి. “ఇప్పుడలాగే అంటావు గానీ, రోజూ ఫోనులో పలకరించ లేవా? అమెరికా వెళ్ళాక, ఆ మోజుతో, మనవల మురిపాలతో, నేను అసలు గుర్తే రానులే నీకు!” అని నవ్వుతూ హాస్యం చేసింది గోడ నేస్తం. మళ్ళీ వెంటనే, “అమెరికా ప్రయాణం అంటే, చాలా ఖర్చుతో కూడిన పని కదా? మీ అబ్బాయి డబ్బు పంపిస్తున్నాడా?” అని చనువుగా అంది.
 “ఎందుకు అడుగుతావు తల్లీ? వాడు, ‘నేను టికెట్లు పంపిస్తానూ, ఇన్స్యూరెన్సూ, వీసా, మొదలైన ఏర్పాట్లవీ మీరే చేసుకోండీ!’ అన్నాడు. మీ అన్నయ్య గారు, ఒప్పుకోలేదు. ‘వొద్దులేరా! డబ్బు కావలిస్తే నిన్నే అడుగుతాం కదా? టికెట్లు మాత్రం నువ్వెందుకు? నేనే అన్నీ చేస్తాలే’ అన్నారు. కొడుకు దగ్గిర్నించీ డబ్బు తీసుకోవడం ఈయనకి ఇష్టం వుండదు. ‘మనకి లేకపోతే కదా? ప్రతీ దానికీ పిల్లల మీద ఆధార పడడం ఎందుకు?’ అన్నారు. నేనూ ఒప్పుకున్నాను. ఆయనకి పెన్షన్ వొస్తూ వుంటుంది. ఇప్పటికీ ఆయన, పిల్లలకి ప్రైవేట్లు చెబుతూ కొంత సంపాదిస్తున్నారు. నేనూ నా సంగీత పాఠాలతో, ‘వేణ్ణీళ్లకి చన్నీళ్ళన్నట్టు’ ఏదో వెనకేస్తున్నాను. సొంత ఇల్లే కదా? ఖర్చులూ తక్కువే! మా ఖర్చు తోనే వెళుతున్నాం! ఇప్పుడు మా ప్రైవేట్లు అన్నీ ఆగిపోతాయి యేడాది పాటు!” అని వివరంగా చెప్పుకొచ్చింది పార్వతి.
 ఎప్పుడూ ఆ పలకరింపులు గోడల మీదే. ఆ నేస్తాల మాటలు, అలాగే చాలా సేపు సాగాయి. “గోడ అరిగి పోతుందేమో!” అంటుంది పార్వతి చాలా సార్లు. 
       *           *            * 
  ‘ఆగదు ఏ నిమిషము నీ కోసమూ’ – అని సినిమా కవులు అనేది చాలా నిజం! బొత్తిగా ఆగదు కాలం. ఎంత వేగమో దానికి! “కాస్సేపుండవే, వొస్తున్నాగా!” అని ఏ దేశాధ్యక్షుడు చెప్పినా చందమామ వినదాయే! చందమామ, భూమి చుట్టూ గిర్రున తిరగడం ఎంత సేపు!
  అలా చూస్తుండగానే ఒక అమెరికా సాయంత్రం పూట, ఆ దేశం నేలపై కాలు పెట్టేశారు, యాభై రెండేళ్ళ పార్వతీ, ఆవిడ భర్తగారైన యాభై ఎనిమిదేళ్ళ పరంధామయ్యా! ప్రయాణం బాగానే సాగింది. పార్వతికి ఇంగ్లీషు రాదు గానీ, పరంధామయ్యకి బాగానే వొచ్చు. ఎటొచ్చీ, అమెరికన్ యాస అర్ధం చేసుకోడానికి కాస్త ఇబ్బంది పడతాడు, అంతే.
  “మన మూర్తి వొచ్చాడా? మీకు కనపడ్డాడా?” అని అడిగింది పార్వతి ఆదుర్దాగా చుట్టూ చూస్తూ, ఇద్దరూ ఇమిగ్రేషన్, కస్టమ్స్‌పూర్తి చేసుకుని బయటకు రాగానే.
  అక్కడ ఎంతో మంది తమ ఆప్తుల కోసం ఎదురు చూస్తూ నించుని వున్నారు. ఆ ఆప్తులలో తమ కొడుకు కోసం చూశారా తల్లిదండ్రులు. కనపడలేదు మరి! ఏం పనిలో వుండి పోవలిసి వచ్చిందో!
 అప్పుడే, పార్వతీ, పరంధామయ్యా అంటూ వీళ్ళ పేర్లే వున్న ఒక బోర్డు పట్టుకుని నిల్చుని వున్న ఒక మెక్సికన్ మనిషిని, పరంధామయ్య చూశాడు. ఇంగ్లీషు మాట్లాడ్డం రాని పార్వతి, ఆ పేర్ల బోర్డు మీద కొంచెం కొంచెంగా చదవడం తెలిసి, ‘పార్వతి’ పేరు చదివి, భర్త వేపు ఆత్రుతగా చూసింది.
 “వుండూ, అడుగుతాగా!” అంటూ పరంధామయ్య ఆ మెక్సికన్‌వున్న చోటికి వెళ్ళాడు.
 “ఈ పేర్లు గల మనుషులు మీరేనా?” అని అడిగాడు ఆ బోర్డు మనిషి, అమెరికన్ మెక్సికన్ యాసలో.
  ఒక్క ముక్క కూడా అర్ధం కాలేదు ఇంగ్లీషు బాగా వొచ్చిన పరంధామయ్యకి. కానీ, అతని చేతుల కదలిక వల్లా, బోర్డు వేపు చూడడం వల్లా, కాస్త అర్ధం చేసుకున్నాడు. “యెస్” అని జవాబు ఇచ్చాడు.
 “పాస్‌పోర్ట్‌! పాస్‌పోర్ట్‌!” అన్నాడా మెక్సికన్ వీళ్ళ వేపు చూస్తూ.
 పరంధామయ్య, పాస్‌పోర్టులు చూపించాడు. ఆ మెక్సికన్, వాటిలో వున్న పేర్లని చూసి, ఆ మనుషులు వీళ్ళే అని నిర్ధారణ చేసుకుని, “కం, కం!” అంటూ, వాళ్ళ సామాను బండి తోసుకుంటూ అక్కణ్ణించీ బయలు దేరాడు.
 అతని వెనకాలే వీళ్ళూ, అసలు విషయం అర్ధం కాని ఆదుర్దాతో! తమ సామాన్లు ఎత్తుకు పోతున్నాడేమోనని కొంచెం భయ పడ్డారు కూడా. అయితే, ఆ మెక్సికన్, పాపం చాలా మంచివాడి లాగే కనపడ్డాడు. వీళ్ళని తన టాక్సీ దగ్గిరికి తీసుకు వెళ్ళి, సామానులు ట్రంకులో, అదే డిక్కీలో, పెట్టి, టాక్సీ వెనక తలుపు తెరిచాడు వీళ్ళని లోపలకి ఎక్కమంటూ!
 అప్పటికి పరంధామయ్యకి కాస్త అర్ధం అయింది, ఇతను ఒక టాక్సీ డ్రైవరు అనీ, తమని, తమ కొడుకు ఇంటికే తీసుకు వెళతాడనీ! కొడుక్కు రావడం కుదరక, టాక్సీ డ్రైవరుని పంపాడని బాగా అర్ధం అయింది. సంతోషిస్తూ, భార్యతో ఆ మాటలే చెపుతూ చూశాడు. అయినా, దారంతా బిక్కు బిక్కు మంటూనే వున్నారు వీళ్ళు, దేశం కాని దేశం మరి, ఆ డ్రైవరు తమని ఎక్కడికో తీసుకు పోయి, హత్యలు చేసి, తమ డబ్బూ, సామాన్లూ, ఒంటి మీద వున్న కాస్త బంగారం దోచేసుకుంటాడేమో – అని! అలాగే ఉగ్గ బెట్టుకుని కూర్చున్నారు.
  ఒక గంట ప్రయాణం తర్వాత, వాళ్ళని ఒక ఇంటి దగ్గిర, సామానులతో సహా దించేసి, తుర్రున వెళ్ళిపోయాడా డ్రైవరు వేరే బేరం కోసం. అతని జీవన యానం అతనిదీ! ‘బతికేశాం’ అని చిరునవ్వులతో ఆ గుమ్మం ముందుకు వెళ్ళి, కాలింగ్ బెల్లుని గుర్తు పట్టి, దాన్ని నొక్కారు. ఎవరూ తలుపు తీయలేదు. బైట తాళం కప్ప లేదు. అయినా, తలుపులు తెరుచుకోవేం? వసంత కాలం రాబోతున్నా, బయట చలి గానే వుంది. తమ సామానుతో ఆ గుమ్మం దగ్గిర మెట్ల మీద కూర్చున్నారు ఇద్దరూ. అలాగే గంట పైనే గడిచింది. పరంధామయ్య ఒణుకుతూ అలాగే నిద్రకి కూడా వొరిగాడు.
  “ఇంట్లో వుండరా? ఈ ఇల్లు కాదా?” అని పార్వతి ప్రశ్నలు!
  అప్పుడే ఒక కారు ఆగింది, ఆ ఇంటి డ్రైవ్‌వేలో. అందులోంచి, కోడలూ, మనవలూ దిగారు.
  “అప్పుడే వొచ్చేశారా! పిల్లలని డే కేర్‌నించి తీసుకు రావడంలో కొంచెం ఆలస్యం అయింది. రండి, రండి” అని ఇంగ్లీషులో మావగారితో అంటూ, తలుపుల్లోకి తాళాన్ని నొక్కి తలుపు తీసింది.
 మనవలిద్దరూ ఈ పెద్ద వారిని కాస్త ఆశ్చర్యంగా చూస్తూ, దూరంగా నిలబడ్డారు. ఈ పేరెంట్సు, తమ సామాన్లు తామే మోసుకుంటూ ఇంట్లోకి నడిచారు.
  మేడ మీద కొన్ని గదులు! కింద భాగంలో కొన్ని గదులూ, హాలూ, వంటిల్లుతో సహా! కోడలు, వీరికి కింది గదుల్లోనే ఒక గది చూపించి, “మీరిద్దరూ ఈ గది వాడుకోండి. రేపు క్లీనర్లు వొస్తారు. అప్పుడు ఈ గది శుభ్రం చూస్తారు” అంది.
  పార్వతి తెల్లబోయింది. “ఇప్పటికే శుభ్రం చేయించి వుంచొచ్చుగా? వస్తామని తెలుసుగా?” అంది భర్తతో.
 ఆ గది అశుభ్రం గానే వుంది. మంచం మీద పక్క అంతా చెదిరి పోయి వుంది. అక్కడ వున్న బల్లల మీద చాలా దుమ్ము! కింద కార్పెట్ మీద ఏవేవో కాయితం ముక్కలు! కోడలిని చీపురు కోసం అడిగితే, గేరేజీ అంతా వెదికి ఒక చీపురు ఇచ్చింది. పార్వతి గభాల్న నడుం వొంచి, అదంతా ఊడుస్తోంటే, పరంధామయ్య సామానులు సర్దాడు.
  “పిల్లల పడకలు ఎక్కడమ్మా?” అని కోడల్ని అడిగాడు.
  “కింది గదుల్లోనే అంకుల్!” అంది కోడలు.
  రాత్రయ్యింది, కొడుకు వొచ్చేప్పటికి. అప్పటికి వీళ్ళు, స్నానాలవీ చేశారు. ఆ అమెరికా ఇంట్లో, ఆ సదుపాయాలతో బాగానే కష్ట పడ్డారు. కోడలిని అడగడానికి ప్రతీ సారీ మొహమాటం! అందరూ భోజనాలకి కూర్చున్నారు.
 తమ ప్లేట్లలో కోడలు పెట్టిన సాండ్‌విచ్‌లు చూసి, ఏమీ అనలేక పోయారీ తల్లిదండ్రులు.
 “రేపట్నించీ వంట నేను చేస్తానమ్మా!” అంది పార్వతి తన తెలుగు ఇంగ్లీషులో. కోడలు నవ్వి తలూపింది.
  “వొద్దులే మమ్మీ! పిల్లలు నీ వంటలు తినరు!” అన్నాడు కొడుకు.
  “నువ్వు తిను నాన్నా!” అంది తల్లి.
  మర్నాటి నించీ వంటల చోట పార్వతి చక చకా తిరిగింది. అట్లు పోస్తే, ఎవ్వరూ తినలేదు. మర్నాడు ఉప్మా కూడా అంతే. రవ్వా, పిళ్ళూ లాంటి కొన్ని సరుకులు ఇండియా నించి తెచ్చుకుంది.
  అప్పుడప్పుడు, కోడలు, మాంసమో ఏదో తెచ్చి, స్టౌ కాడికి వచ్చి, “కొంచెం చూడు!” అనేది తెలుగులో. భోజనాల తర్వాత, ఆ గిన్నెలు తోమ వలిసి వొచ్చేది, పార్వతికి! డిష్‌వాషరు, అన్ని గిన్నెలూ అంత బాగా తోమి చావదు. ఒక రచయిత్రి ఒక కధలో రాసినట్టు, “ప్రపంచంలో ఇన్ని అంట్లు వుంటాయనే తెలీదమ్మా!” అనే పరిస్తితే పార్వతిదీ అయింది. బైట తోమ వలిసినవే డజన్ల కొద్దీ చేరాయి. అప్పటికీ పరంధామయ్య కొన్ని పనులలో సాయం చేస్తూనే వున్నాడు.
  “రండిరా! మీకు తెలుగు నేర్పుతాను” అంటూ మనవలని పార్వతి పిలిచింది, రెండో రోజే.
  ఈవిడ అన్నది వాళ్ళకి అర్ధం కాకపోయినా, దగ్గిరికి వచ్చారు. అది చూసి, కోడలు, “వాళ్ళకి తెలుగు వొద్దు ఆంటీ! మీరే ఇంగ్లీషు నేర్చుకోండి” అంది వచ్చీ రాని తెలుగులో.
  కంగు తింది అత్తగారు. కొడుకు వేపు చూస్తే, అతను ఇదేమీ పట్టించు కోకుండా టీవీ చూడ్డంలో మునిగి వున్నాడు. కోడలి మాటే కొడుకు మాట కూడా – అని ఆ తల్లిదండ్రులికి అర్ధం కావడానికి రెండు రోజులే పట్టింది. ఆ కొడుకు దేనికీ పట్టించు కోడం లేదు, దేనికీ మాట్లాడం లేదు. అడిగితే చెపుతాడు! పిలిస్తే, పలుకుతాడు!
  “పిల్లలకి సంగీతం పాటలు కొంచెం నేర్పుతానమ్మా?” అంది అత్తగారు. తనే మళ్ళీ, “మేం యేడాది పాటు ఇక్కడే వుంటాంగా? రోజంతా ఇంట్లోనే వుంటాగా? యేడాదిలో, కొన్ని కీర్తనలు రావచ్చు” అంది కోడలితో మూడో రోజు.
  “నో నో నో! వాళ్ళని పియానో క్లాసులో పెడతాను!” అందా కోడలు.
  ఇక అత్తగారు నోరు తెరవలేక పోయింది ఆ రోజు. మర్నాడు అంది, “పియానో అయితే యేం? ఇంట్లో నేను నేర్పేది నేను నేర్పుతాగా?” అంది. కోడలు మౌనం. జవాబు లేదు.
  పిల్లలు దగ్గిరికి చేరతారు. నవ్వుతారు. పాట ఎత్తితే, “నో! మమ్మీ నాట్ అగ్రీడ్‌” అంటారు.
  వీళ్ళు ఇండియా నించి తెచ్చిన తెలుగు పిండి వంటలు వారం దాటినా చెల్లలేదు. అరిసెల్ని కొడుకు బాగా తిన్నాడు. ప్రతీ సారీ కోడలు నవ్వింది. పిల్లలు నువ్వు చిమ్మిలి తిన్నారు గానీ, జీళ్ళు చప్పరించ లేదు.
  కోడల్ని తినమని మామగారు అంటే, “వొద్దు అంకుల్! అలవాటు లేక, మా అందరికీ హెల్త్‌రూయిన్‌అవుతుంది. మీరే తినండి” అని ఇంగ్లీషులో మళ్ళీ మళ్ళీ చెప్పింది.
  ఆ మాటలన్నీ నెమ్మదిగా భార్యకి అనువాదం చేసి చెప్పాడా భర్తగారు. ఎంత బాధ పడ్డా, “పాపం, వీళ్ళ తిళ్ళు వేరు కదా? వీళ్ళ తప్పేం వుంటుంది? మనకి నచ్చని వాటిని మనం తినగలమా?” అనుకుంది పార్వతి.
  వీళ్ళు వెళ్ళిన మూడూ, నాలుగు రోజులికి ఆ కోడలు అత్తగారితో, “రేపట్నించీ పిల్లల్ని డే కేర్‌కి పంపడం లేదాంటీ! మీరిద్దరూ ఇంట్లోనో వుంటారుగా? కాస్త చూసుకోండి. అసలు వాళ్ళ సంగతి వాళ్ళే చూసుకుంటారు. ఏదయినా అవసరం వొస్తేనే, మీరు కాస్త చూడండి చాలు! డే కేర్‌కి ఎందుకు అనవసరంగా డబ్బు పోయడం?” అంది ఇంగ్లీషులో.
  ఆ మాటలకి అనువాదం పని పరంధామయ్యది! తెల్లబోకుండా వినే పని పార్వతిది! ఈవిడ నిజంగా సంతోషించింది. పిల్లలకి తెలుగులో మాట్లాడ్డం నేర్పెయ్యాలని.
  ఈ పిల్లల్లో, పిల్లకి మూడేళ్ళు. పిల్లాడికి నాలుగేళ్ళు. వీళ్ళు, వాళ్ళకి వాళ్ళు చేసుకునే శుభ్రం చూస్తే, పార్వతికి తల తిరిగి పోయేది. తుమ్మడమో, దగ్గడమో అయిపోయాక, అప్పుడు టిష్యూ పేపర్‌కోసం పరిగెడతాడు పిల్లాడు, నేల మీద చిందులు పడ్డాక! పిల్ల అయితే, బాత్‌రూమ్‌లోకి పోయి వస్తుంది, పొడి పొడి పాదాలతో! ఒక్కో సారి చెప్పులతో! ఒక్కరూ రుమాలు వాడరు.
  “నాయనమ్మ అనండి! తాతయ్యా అనండి!” అంటే వినరు. “గ్రాండ్‌మా, గ్రాండ్‌పా!” అంటారు.
  నాయనమ్మకి చేతిగుడ్డ నడుముకీ, తాతయ్యకు జేబు లోనూ! చేతి గుడ్డలు వీళ్ళిద్దరికీ బాగా అలవాటే. పిల్లలకి కొత్త రుమాళ్ళిచ్చి వాడుకోమంటే, వాళ్ళు నవ్వులతో, “వేస్ట్‌, వేస్ట్‌!” అని వాటిని ఎగరేస్తారు.
  పిల్లల పడకలు, నెలల పిల్లల దగ్గిర్నించీ కింది గదుల్లోనే నట! వాళ్ళ మొహాలు, పైన గది లోకి కెమేరాలతో కనపడతాయట!
  తల్లి, కొడుకుతో అంది ఒక సారి, “బాబూ! పైన రెండు గదులు వున్నాయి కదా? పిల్లల్ని పైన రెండో గదిలో పెట్టుకుంటే, మీరు అప్పుడప్పుడూ చూసుకోవచ్చు” అంది.
  “అమ్మా! అవన్నీ పట్టించు కోవద్దు మీరు. ఈ కల్చర్ మీకు తెలీదు” అన్నాడు.
  తల్లి నోరెత్తలేక పోయింది.
       *           *          * 
  పొద్దున్నే లేచి, వంటింట్లో పనులు చేసుకుంటూన్న వరలక్ష్మికి, పక్కింట్లో ఏవో చప్పుళ్ళు వినబడి, గబ గబా భర్తని లేపింది, “ఏమండీ! లేవండి! పక్కింట్లో ఏవో చప్పుళ్ళుగా వుంది. పొద్దున్నే దొంగలా?” అంటూ.
  ఆ భర్త ఒక ఉదుటన లేచి, పెరట్లో వున్న ఒక కర్ర పట్టుకుని పక్కింటి దగ్గిరికి వొచ్చాడు. అప్పుడే ఆ తలుపు తీసి, పరంధామయ్య బయటికి వొచ్చాడు.
  “మీరా? ఎప్పుడొచ్చారూ? చప్పుళ్ళు వినబడితే, దొంగలనుకున్నాం? బాగున్నారా?” అని అడిగేసి, ఆయన ఆ వార్త పెళ్ళానికి చెప్పాలని, ఇంట్లోకి వెళ్ళిపోయాడు జవాబు కోసం ఎదురు చూడకుండా.
  ఆ వార్త విన్న వరలక్ష్మి, గోడ మీదకి కాదు, వీధి గుమ్మం లోకే వొచ్చింది. అక్కడే నించుని పార్వతి కోసం చూస్తోంటే, వడిలి పోయిన మొహంతో పార్వతి కాఫీ తాగుతూనే బయటికి వొచ్చింది.
  “నేను కాస్సేపు పడుకుంటాను. మీరిద్దరూ మాట్లాడుకోండి” అంటూ పరంధామయ్య లోపలికి వెళ్ళి పోయాడు.
  పార్వతీ, వరలక్ష్మీ అక్కడే మెట్ల మీద కూర్చుని కబుర్లు మొదలెట్టేశారు.
  “అదేంటి పార్వతీ? యేడాది వుంటానని వెళ్ళి, యేడు వారాలయినా వుండకుండా వొచ్చేశారు?” అంటూ ఆశ్చర్యపోతూ అడిగింది వరలక్ష్మి.
  “ఏం చెప్పమంటావు లక్ష్మీ! ‘కడుపు చించుకుంటే, కాళ్ళ మీద పడుతుం’దంటారు. మా వాళ్ళతో అంతా అదేలే. ‘కన్నూ నాదే, వేలూ నాదే’ – అన్నట్టయింది నా బతుకు” అంది పార్వతి కన్నీళ్ళతో.
  “వొద్దొద్దు! బాధ పడకు! చెప్పొద్దులే! విశ్రాంతగా పడుకో! అన్నీ సద్దుకుంటాయి. ఈ పూటకి కూరలు నేనిస్తా. వంటల పని పెట్టుకోకు” అంటూ ఓదార్పుగా మాట్లాడింది.
  చేతి గుడ్డతో కళ్ళు తుడుచుకుంది పార్వతి. “ఇంత కమ్మటి మాటలు విని, ఎన్నాళ్లయి పోయిందో! నీకు చెప్పుకోక పోతే ఇంకెవరికి చెప్పుకుంటాను? ఎంతో సంతోషంగా వెళ్ళామా? మాకు అక్కడ అడుగడుగునా అవమానాలే అనుకో! అన్నిటికీ సర్దుకు పోతూనే వున్నాం ఆ నాలుగు వారాలూ!
  మేము వెళ్ళాక క్లీనర్సుని మానిపించింది మా కోడలు, “ఇంత మంది వున్నాం! మన పని మనమే చేసుకుందాం!” అంటూ. అలా అని, తను చేసిన పనేమీ లేదు. ప్రతీ వారం ఇల్లు శుభ్రం చేసే పని నాదే! ఆ చీపురే వెధవ చీపురు. రెండో చీపురు లేదు. మీ అన్నయ్య గారే, ఆ మెషిన్లన్నీ పట్టుకుని శుభ్రం చేయడం! ‘మన కొడుకు ఇల్లే కదా, తప్పేంటీ?’ అన్నారాయన. నేనూ అలాగే అనుకునేదాన్ని.
  మనవలని మాతో కలవనియ్యదే. నేను పెట్టే తిండి, వాళ్ళని తిననియ్యదు. అసలు, మేము రావడానికి మా కోడలు ఎందుకు ఒప్పుకుందో మరి! అర్ధం కాదు అది. తర్వాత అర్ధం అయిందిలే.”
  ప్రతీ మాటా, బాగా ఆశ్చర్యపోతూ వింది వరలక్ష్మి. “నిజంగా? నిజంగా? అయ్యో, అయ్యో!” అంటూనే వుంది.
  మళ్ళీ పార్వతే మాట్లాడింది. “మా వాడు ఇంటికి వొస్తే చాలు, టీవీ ముందరే కూర్చుంటాడమ్మా. లేదా కంప్యూటర్ ముందేసుకుని ఆఫీసు పని చూసుకుంటాడు. ఎప్పుడన్నా వాడిని పలకరించి, ఏదో చెప్పబోతే, ఎక్కడున్నా సరే, వెంటనే మా కోడలు అక్కడి కొచ్చేసి, ‘వాట్? వాట్?’ అంటుంది. ఆమెకి తన మీద ఏదో చెప్పేసుకుంటామనే అనుమానమో ఏమో!
  మాకు కూడా విరక్తి పుట్టేసిందిలే. ఇండియాలో మా బతుకులు మేము, సుఖంగా, తృప్తిగా బతుకుతున్నాం. ఈ తెచ్చి పెట్టుకున్న కష్టాలేమిటో అర్ధం కాలేదు మాకు.
  పెద్దవాళ్ళతో మాటా, మంచీ లేదు! పిల్లలతో ఆటా పాటా లేవు! రాత్రి పెందరాళే తిళ్ళు అవగానే, వాళ్ళంతా మేడ ఎక్కేస్తారు. నేనూ, మీ అన్నయ్య గారూ అంత తొందరగా తిళ్ళు తినం. ఒక్కోసారి, మా అబ్బాయి చాలా సేపటి తర్వాత, నెమ్మదిగా కిందకి దిగి వొచ్చి, టీవీ ముందర కూర్చుంటాడు.
  కాస్సేపటికి, ‘అమ్మా! కొంచెం గోంగూర పచ్చడన్నం కలిపిస్తావా?’ అంటాడు నెమ్మదిగా.
  నా మనసు కరిగిపోతుంది. భార్య ముందర అది అడగడానికి గానీ, తినడానికి గానీ భయ పడతాడు.
  ఏమీ అనకుండా, వాడడిగింది పెడతాను. ఒక రోజు, భార్యకి దొరికి పోయాడు నేను పెట్టినది తింటూ. ఆవిడెందుకో కిందకి దిగి వొచ్చి, వాణ్ణి చూసింది. ‘ఏంటిది? ఇలాంటి తిళ్ళు తింటే, నీ ఆరోగ్యం ఏం కాను? అసలే కొలస్ట్రాల్ ఎక్కువ నీకు! బీపీ, షుగర్ పెరుగుతాయి ఈ తిళ్ళ వల్ల!’ అంటూ కేకలేసింది వాణ్ణి.
  వ్యాయామం చేస్తూ, సుబ్బరంగా తినాలి గానీ, ఏం పద్ధతులు ఇవి? మా అబ్బాయి నోరెత్తడు. నా మనసు కుచించుకు పోయేది.
  అలాగే, రోజులు లెక్క పెట్టుకుంటూ గడుపుతున్నాం. ‘పిల్లలని మీరే చూసుకోండి’ అంటూ డే కేర్ మానిపించింది. ఆవిడ చెప్పిన తిండే పెట్టాలి పిల్లలకి. ఏ టైంలో వాళ్ళకి ఏం చెయ్యాలో, ఒక లిస్టు రాసి, ఇచ్చి వెళుతుంది రోజూ.
  ఆ రోజు పిల్లలు, ఆడుతూ మీ అన్నయ్య గారితో ఏదో అన్నారు ఇంగ్లీషులో. ఆయన మొహం కందగడ్డ లాగా ఎర్రబడి పోయింది. వాళ్ళని ఆయన ఏదో అడిగారు తీవ్ర స్వరంతో. కాస్త బెదిరి, వాళ్ళు ఏవో జవాబులు ఇచ్చారు. ఇంకేమీ అనకుండా, నా దగ్గిరికి వొచ్చారు ఆయన.
  ‘పార్వతీ! మన పెట్టెలు సర్దేసెయ్యి! మనం ఇక్కడుండొద్దు! మన ఇంటికి వెళ్ళి పోదాం!’ అన్నారాయన చాలా సీరియస్‌గా.
  ‘ఏమైందందండీ? వాళ్ళేం అన్నారు? ఏమిటీ విషయం?’ అని ఆత్రంగా అడిగాను.
  ఆయన్ని అంత సీరియస్‌గా ఎప్పుడూ చూడలేదు.
  ‘మనం అన్‌పెయిడ్‌సర్వంట్స్‌అట!’ అన్నారాయన చాలా కోపంగా.
  ‘అంటే ఏమిటి?’ అని అర్ధం కాక అడిగాను.
  ‘అంటే, జీతం బత్తెం లేని పనివాళ్ళు! పిల్లలు, ఆ మాట అన్నారు. వాళ్ళని వివరంగా అడిగాను. వాళ్ళమ్మ, మనల్ని అలా అంటుందట, వాళ్ళ నాన్నతో మాట్లాడేటప్పుడు. వాళ్ళ నాన్న ఏమీ అనడట. వాళ్ళకి కూడా అలాగే చెప్పిందట, మన గురించి. మనం అన్ని పనులూ ఇంట్లో చేస్తామట, ఏమీ ఖర్చు లేకుండా!’ అని వివరించారాయన బాధ పడుతూ.
  నాకు కన్నీళ్ళు ఆగలేదు. మరో మాట లేకుండా సామాన్లన్నీ సర్దేశాను. ఉన్నట్టుండి ఎక్కడికి పోతాం?
  మా వాడు రాగానే, ఆయన విషయం చెప్పేసి, ‘వెంటనే మా టికెట్లు కన్‌ఫార్మ్‌చెయ్యి! ఆ సాయం ఒక్కటీ చెయ్యి!’ అని చాలా సీరియస్‌గా చెప్పేశారు. ‘ఏదో సరదాగా అన్నాను. దానికే ఇంతగా అయిపోవాలా?’ అంటూ మొహం తిప్పుకుంది మా కోడలు. అప్పుడు కూడా మా వాడు మాట్లాడలేదు ఏమీ.
  మా అదృష్టం కొద్దీ, ఆ మర్నాటికే విమానంలో సీట్లు దొరికాయి. ఆ ఒక్క రోజూ, అక్కడ నరకంలో వున్నట్టు గడిపాము. ఎవరి మధ్యా మాటలు లేవు!
 మా వాడు టాక్సీని పిలిచాడు. వెళ్ళేటప్పుడు, ‘వెళుతున్నా’ మని కూడా చెప్పకుండా టాక్సీ ఎక్కేశాం.
 నేను కొంచెం ఏడవబోతే, ఆయన బాగా కసిరారు, ‘ఎందుకు అనవసరంగా ఏడుపు?’ అంటూ.
 ఎలాగో ఇంటికి వచ్చి పడ్డాం. ఇదమ్మా జరిగింది. ఇంకా చాలా విషయాలున్నాయి. చెబుతాలే నెమ్మదిగా” అంటూ అన్నీ చెప్పింది పార్వతి సిగ్గు పడుతూ.
 వరలక్ష్మికి ఏం అనాలో తెలియలేదు. “బాధ పడకు” అనడానికి కూడా, నోరు రాలేదు. బాధ పడే విషయానికి, బాధ పడొద్దనడంలో అర్ధం ఏముంది?
  “మొత్తానికి అమెరికా వెళ్ళొచ్చేశారు! అంతా అయిపోయింది చూస్తూ వుండగానే! ‘అడ్డాల్లో బిడ్డలు గానీ, గడ్డాలొచ్చాక కాదు’ అని ఇందుకే అంటారు!” అంటూ నిట్టూర్చింది వరలక్ష్మి.
  పార్వతి సిగ్గు పడుతూ అంది, “అసలు నాకు పిల్లల పడకల గురించే ఎక్కువ బాధ అయింది. పైనే వేరే గది వుంటే, అక్కడ పడుకోబెట్టి, చూసుకుంటూ వుండొద్దూ? పిల్లల్ని కింది గదిలో నంట! ఒక్క పాకో, గుడిసో వున్న పేద వాళ్లయితే, అందరూ ఒక చోటే! అన్నీ చూస్తారు పిల్లలు. ఎవర్నీ ఏమీ అనలేం. గదులు వున్న వాళ్ళ బుద్ది ఏమిటి? పిల్లల్ని ఎక్కడో పారెయ్యడం కల్చరా?”
 కొంత సేపు మాట్లాడుకుని, అప్పటికి విడిపోయారా స్నేహితురాళ్ళు, ఇంట్లో పనులు చేసుకోడానికి. 
        *         *         * 
  మామూలు గానే తెల్లారింది ఆ మర్నాడు కూడా.
  “పార్వతీ! లే! లేచి, తయారవు! మనం వాకింగుకి వెళదాం. మన ఆరోగ్యాలు మనం జాగ్రత్తగా చూసుకోవాలి. ఎవరి మీదా ఆధార పడకుండా మనం బతకాలి!” అన్నాడు పరంధామయ్య, భార్యని నిద్ర లేపుతూ.
  “ఆ(, ఆ(, లేస్తున్నాను. అలాగే వెళదాం!” అంటూ మంచం దిగింది పార్వతి. “నిజమే! రేపు మనకి ఏ జబ్బులు వొచ్చినా, వాళ్ళకి చెప్పొద్దసలు! మనం, ఒక పని అమ్మాయిని పెట్టుకుందాం. చాలు!” 
(***) 
