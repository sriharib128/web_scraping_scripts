రచన: గిరిజారాణి కలవల
ఇక అప్పటినుండి గోపమ్మ , లక్ష్మిని తనతోనే తను పనిచేసే ఇళ్ళకి తీసుకువెళ్ళేది. బడిలో చేర్పించి చదువు చెప్పిస్తానంటే ససేమిరా ఒప్పుకోలేదు లక్ష్మి. లక్ష్మి చేసే సహాయంతో గోపమ్మకి మరి నాలుగు డబ్బులు చేతిలో ఆడసాగాయి. లక్ష్మి ఈడేరినప్పుడు ఫంక్షన్ చేద్దామని తలచింది. నన్ను పదివేలు సర్దమని అడిగింది.
‘ఎందుకు గోపమ్మా! ఈ ఆర్భాటాల ఫంక్షన్లు. అనవసరంగా డబ్బు దండుగ కదా! అప్పు చేసి మరీ చేయాలా?’అని అడిగాను.
“ఏం చేస్తామమ్మా! మా ఇళ్ళల్లో తప్పదు. చెయ్యకపోతే కాకుల్లా పొడుస్తారు. శుభమైనా,అశుభమైనా మా కులపోళ్ళందరినీ పిలవాలి . పలావుతో పాటుగా సారా కూడా ఇప్పించాలి అందరికీ. సాయంత్రం దాకా తినడం, తాగడం మా ఇళ్ళల్లో అలవాటే. పదివేలు ఇప్పిస్తే పై డబ్బులు నా దగ్గర వున్నవి సరిపోతాయి. నెల నెలకి నా జీతంలో కాస్త కాస్త పట్టుకుందువుగాని.” అనేసరికి, నాకు ఇవ్వక తప్పలేదు.
“అమ్మా! మీరు కూడా ఎల్లుండి ఫంక్షన్ కి తప్పకుండా రండి. లక్ష్మికి అక్షింతలు వేసి దీవించాలి” అంటూ పిలిచేసరికి, “ మీ పలావు తింటాననే పిలుస్తున్నావా గోపమ్మా?” నవ్వుతూ అన్నాను.
“అయ్యో! మీరు మా ఇంట్లో తినమనే ధైర్యం నాకు లేదమ్మా! వూరికే వచ్చిపోండి” అంది.
“సరేలే! సరదాగా అన్నాను. ఎల్లుండి సాయంత్రం వస్తాలే” అని చెప్పాను.
మర్నాడు బజారుకి వెళ్లి లక్ష్మి కోసం వెండి పట్టీలు, పరికిణీ జాకెట్ ఓణీ కొన్నాను. ఫంక్షన్ నాడు సాయంత్రం గోపమ్మ కొడుకు రమేష్, నన్ను తీసికువెళ్ళడానికి ఆటో తీసుకుని వచ్చాడు.
నేను గోపమ్మ ఇంటికి చేరేసరికి, చుట్టు గుమికూడి వున్న మగజనం,’అమ్మగారు వచ్చారు’అనుకుంటూ,కండువాలు నోటికి అడ్డు పెట్టికుని దూరంగా వెళ్ళిపోయారు. షామియానా, కుర్చీలు… గోపమ్మ హడావుడి బాగానే జరుపుతోంది అనుకున్నాను. టెంట్ హౌస్ లో అద్దెకి తెప్పించిన మహారాజా కుర్చీలో కూర్చుని వుంది లక్ష్మి. చుట్టూ దాని ఈడు పిల్లలు గోలగోలగా కబుర్లు చెప్పుకుంటున్నారు.
ఆకుపచ్చని ఆర్ట్ సిల్కు పరికిణీ, ఎర్రని నైలక్స్ ఓణీ, ఎర్రని జాకెట్, పూలజడ, చేతులకి నిండుగా గాజులు, చెవులకి , మెడలోకి రోల్డుగోల్డు గొలుసు,బుట్టలతో బుట్టబొమ్మలా వుంది లక్ష్మి. నుదుటి మీద అందరూ వచ్చి కుంకుమ బొట్లు మొత్తేసినట్టున్నారు. ఆ బొట్లతోనూ, చెంపల మీద పూసిన గంధం పూతలతోనూ చూడడానికి కొత్తగా వుంది.
నన్ను చూడగానే గోపమ్మ పరుగెత్తుకుని వచ్చి,’లెగండి,లెగండి.’అంటూ చుట్టూ వున్న పిల్లలని తరిమేసింది. వాళ్ళందరూ కొంచెం దూరంలో నిలబడి నా వేపు ఆసక్తి గా చూడడం మొదలెట్టారు. గోపమ్మ బంధుగణంలోని ఆడవాళ్ళందరూ… తమలో తాము..”ఈయమ్మ గారింట్లోనేగా మన గోపమ్మ పని చేసేది” అంటూ చెప్పుకోసాగారు.
గబగబా నాకోసం ఓ కుర్చీ తెప్పించి వేసారు. ఓ ప్లేటులో కారబ్బూందీ, మైసూర్ పాక్ తెచ్చి పెట్టి, “ తినండమ్మగారూ! మీరు కొనుక్కునే స్వీట్ షాపులోవే!” అంటూ ఇచ్చింది. వెంటనే మరొకరు కూల్ డ్రింక్ సీసా కూడా తెచ్చి ఇచ్చారు. వాళ్ళు అంత అభిమానంతో ఇచ్చేసరికి కాదనలేక తీసుకున్నాను.
తర్వాత నేను లక్ష్మి కోసం తీసుకు వచ్చిన కొత్త బట్టలు, వెండి పట్టీలు , దానికి బొట్టు పెట్టి ఇచ్చాను. వాటిని చూసుకుని లక్ష్మి తెగ మురిసిపోయింది. ఫోటో గ్రాఫర్ ని కూడా పెట్టినట్టున్నారు కాబోలు… అతనిని పిలిచి నేను లక్ష్మి కి అక్షింతలు వేస్తున్నప్పుడు, లక్ష్మి చేత నాకు దండం పెట్టిస్తున్నపుడు ఇలా చాలానే ఫోటోలు తీయించింది గోపమ్మ.
ఎక్కడ పుట్టిందో, ఎవరి సంతానమో తెలీదు… అనాధగా దొరికిన పిల్లని తన స్వంత కూతురిలా భావించి , అట్టహాసంగా తనకున్నంతలో వైభవంగా ఫంక్షన్ జరిపించడం గోపమ్మ సహృదయత తెలియచేసేలా అనిపించింది.
“ఈ ఫంక్షనే ఇంత బాగా చేసావు. ఇక పెళ్లి ఇంకెంత బాగా చేస్తావో కదా గోపమ్మా! “ అన్నాను.
ఆ మాటకి లక్ష్మి సిగ్గు పడిపోయింది.
“ఔను అమ్మా! పెద్దమనిషి అయాక మా ఇళ్ళల్లో ఎక్కువ రోజులు వుంచుకోకూడదు. ఇందాకనే మా ఆడబిడ్డ అడిగింది. వాళ్ళ కొడుకు, కోటి వున్నాడు. రిక్షా తొక్కుతాడు. వాడికి ఇచ్చి లగ్గాలు పెట్టుకుందామని అడిగింది. మా ఆయన కూడా చేసేద్దామంటున్నాడు. చెన్నకేశవస్వామి కళ్యాణం అయాక లగ్గాలు పెట్టుకుందామనకున్నాము.” అని చెపుతూ, “ఇదో వదినా! మీ కోటిని పిలువు, అమ్మగారు చూస్తారు.” అంటూ తన ఆడబిడ్డకి చెప్పింది.
“ఒరే! కోటీ! ఇట్ల రారా! అమ్మగారు నిన్ను సూస్తారట” అంటూ ఆమె పెట్టిన కేకకి , అంత దూరంలోనుండి సన్నగా రివటలా వున్న అబ్బాయి, మొహం మీద పడుతున్న జుట్టుని వెనక్కి తోసుకుంటూ…  పరుగెత్తుకుని వచ్చాడు.
“ఈడే అమ్మా! కోటి” అంటూ నాకు పరిచయం చేసింది గోపమ్మ.
“దండాలమ్మా!” వినయంగా వంగి నమస్కారం చేసాడు. చురుగ్గా బావున్నాడు కోటి.
“పిల్లలు ఇద్దరూ బావున్నారు గోపమ్మా! కానీ మరీ చిన్న పిల్లల్లా వున్నారు. పెళ్ళికి అప్పుడే ఏం తొందర. ఎలాగూ ఇంట్లో పిల్లాడే కదా! ఎక్కడికి పోతాడు? నాలుగేళ్ళు పోయాక చెయ్యి.” అంటూ సలహా ఇచ్చాను.
నా సలహా అంతగా రుచించలేనట్టుంది గోపమ్మకి. బుర్ర గోక్కుంటూ, “ఏమో మరి, మా కులపోళ్ళు ఎట్టంటే అట్ట సేయక తప్పదమ్మా!” అంది.
పేరుకి సలహా ఇవ్వగలను కానీ, వాళ్ళ పద్ధతులు మార్చడం నా చేతిలో లేదు కదా! అనుకుంటూ అక్కడ నుంచి బయలుదేరాను. 
సశేషం.
రచన: స్వాతీ శ్రీపాద
సీతకు సంతోషంగా ఉంది. మొదటి సారి తనకంటూ వచ్చిన గుర్తింపు ఎంతో ఆత్మవిశ్వాసాన్ని ఇచ్చింది. పుట్టి బుద్దెరిగి ఎప్పుడూ నా అనే ఆలోచనే లేదు. బహుమతి ప్రదానం జరిగి మీటింగ్ ముగిసేసరికి రాత్రి తొమ్మిది దాటి పోయింది. మర్నాడు ఆలిండియా రేడియో వాళ్ళు విజేతలను తమ రికార్డింగ్ కోసం ఆహ్వానించారు. నలుగురైదుగురు కలిసి రికార్డింగ్ కి వెళ్ళారు. వెంట వచ్చినలెక్చరర్ర్లు తమ బసలోనే ఉండిపోయారు.
“అయితే లంచ్ కాగానే వెళ్ళిపోతారన్న మాట” అన్నాడు రవీంద్ర.
“మీరేం ఇక్కడే ఉండిపోరుగా? మీరు తిరిగి హైదరాబాద్ రావలసిందేగా?” చనువుగా అంది సీత.
“నిజమే కాని అక్కడ మీరెక్కడ కనబడతారు?” కొంచం దిగులు పలికింది అతని స్వరంలో.
“మనసుంటే మార్గాలు ఉండవా?”
అప్పట్లో ఫోన్లు అంత విరివిగా వాడే కాలం కాదు. ఇంట్లో లాండ్ లైన్ ఉండటమే పెద్ద గొప్ప.
“మీరు హాస్టల్ లో ఉన్నారు వచ్చి కలవాలన్నా  కష్టమే.”
“అవును మా వార్డెన్ అస్సలు ఒప్పుకోరు”
ఇద్దరూ మౌనంగా ఉండిపోయారు.
రికార్డింగ్ అయ్యాక ఎవరి దారిన వారు వెనక్కు వచ్చారు.
సీత ఇమేజ్ కాలేజీలో అమాంతం పెరిగిపోయింది. ఏ కార్యక్రమమయినా సీత ప్రార్ధనా గీతంతోనే మొదలవాలి. వారం పది రోజుల్లో రేడియో స్టేషన్ నుండి చెక్ వచ్చింది. పాటలు ప్రసారం చేసారు. చెక్ పట్టుకున్న సీత చేతులు వణికాయి. బహుమతిగా వచ్చిన డబ్బు కోసం  కాలేజీ కాంపస్ లో ఉన్న బాంక్ లో తొలిసారి అకౌంట్ తెరిచింది.  ఆ వెంటనే ఈ చెక్.
“నేనూ సంపాదించగలననే ఊహ ఎంత బాగుందో”
కాలేజీకి దగ్గరలో ఇల్లు చూసుకుంది మమత. తల్లీ చెల్లెలు  తనతో ఉండటంతో పాటు, ట్యూషన్లు చెప్పుకునే అవకాశాలు ఎక్కువవుతాయి, అమ్మకు సాయం చెయ్యవచ్చు.
“ఎంత వెతికినా చిన్న ఇల్లు దొరకలేదు సీతా , కొంచం అద్దె ఎక్కువే గాని , చదువుకునే అమ్మాయిని ఎవరినైనా పేయింగ్ గెస్ట్ గా ఉంచుకుంటాం. ఖర్చులు కొంచం కలిసి వస్తాయి”
అప్పుడు వచ్చింది సీతకు ఆ ఆలోచన.
“ఎవరినో ఎందుకు మమతా నన్నే ఉంచుకో, నాకూ కొంత సాయంగా ఉంటుంది. ఎంత వరకని పెళ్లైనా అమ్మ వాళ్ల మీదో అత్త మీదో ఆధారపడను, నేనూ ఏదో ఒకటి చేస్తానులే, నీకు పోటీ రాను”
“మీ వాళ్ళు ఒప్పుకోవద్దూ?” మమత సందేహం. ” నేను ఒప్పించుకుంటానుగా నీకెందుకు?”
మమత మాటల ప్రభావం బాగానే కనిపించింది సీత మీద. మంగళ సూత్రాలు తీసి లోపల పెట్టడం, మట్టెలు తీసేసేంత వరకూ.
అలా ఇద్దరూ హాస్టల్ దాటి బయటకు వచ్చారు.
****
“రాబోయేది లాంగ్ వీకెండ్ కదా ఏమిటీ మీ ప్లాన్స్?” అడిగాడు రవికిరణ్.
నవ్వింది సుమబాల.
“ప్లాన్ ఏమ్ చెయ్యను? నా రూమ్ మేట్ పెళ్ళి చేసుకోబోతోంది. మా ప్లాట్ రెంట్ చేసినది తనే. నేనిప్పుడు వేరే అకామడేషన్ వెతుక్కోవాలి.”
“అవునా? ఆఫీస్ దగ్గరలో అయితే బెటర్ కదా? ”
“నిజమే కాని ఇక్కడ ఉన్న వాళ్ళు ఎవరైనా నాతో షేర్ చేసుకుందుకు సిద్ధపడాలి కదా, షేరింగ్ ఫ్లాట్ దొరకడం అంత సులువేమీ కాదు”
“ఫ్రెండ్స్ ఉన్నది ఎందుకు? నేను సాయం చెయ్యనని అనలేదుగా? నేను ఉండేది ఇక్కడికి దగ్గరలోనే, మా కమ్యూనిటీలో ఎవైనా దొరుకుతాయేమో కనుక్కుందాం” భరోసా ఇచ్చాడు రవికిరణ్.
“అదేం మీకేం వీకెండ్ ప్లాన్స్ లేవా?”
“లేవు అంటే లేవు, ఉన్నాయి అంటే ఉన్నాయి”
“అదేం జవాబు?”
“ఫ్రెండ్స్ కి వాళ్ల వాళ్ల ప్లాన్స్ ఉన్నాయి. నేను వెళ్ళి వాళ్ళలో దూరలేను. నా అంతట నేను ఎక్కడికి వెళ్ళినా ఒకటే మరి” అని కాస్సేపాగి, “నయాగరా ఫాల్స్ చూసారా? అదీ కెనడా సైడ్ నుండి బావుంటుందని అంటారు”
“ఎప్పటికప్పుడు అనుకోడమే గాని వెళ్ళడం కుదరలేదు.”
“పోనీ,” అంటూ కొంచం సంకోచించి, “ఏమీ అనుకోకపోతే ఇద్దరం కలిసి వెళ్దామా?” అని అడిగాడు.
తలెత్తి అతని వైపు అభావంగా చూసింది సుమబాల.
“హార్డ్లీ నాలుగ్గంటల డ్రైవ్ సరదాగా తిరిగి రావచ్చు నియర్ బై ఫన్ ప్లేసెస్ చూడవచ్చును”
ఏం మాట్లాడలేదామె.
“సరే, ఈ రోజు నా ఫ్లాట్ కి రండి ఆ కమ్యూనిటీ మీకు నచ్చితే అక్కడ ప్రయత్నిద్దాం”
తలవూపి అతని వెంత వెళ్ళింది సుమబాల.
“వాటే టేస్ట్ ఎంత బాగా ఉంచుకున్నారు మీ ఇల్లు చూడగానే నచ్చేసింది.” చక్కగా నీట్ గా సర్ది పెట్టుకున్న కిచెన్ చూస్తూ అంది.
“డిప్ టీ తాగుతారా? లేకపోతే కాఫీ?”
“ఏదైనా ఓకె”
పదినిమిషాల్లో ఇద్దరికీ కాఫీ చేసి తీసుకు వచ్చాడు రవి.
“నాతో పాటు వెంకట్ కూడా ఉంటాడు. అతను ఇండియా వెళ్లాడు, త్రీ వీక్స్ కోసం. మీకేం ఇండియా వెళ్ళే ప్లాన్స్ లేవా?”
“ఉహు. కనీసం ఈ ఎమ్ బీఏ క్లాసెస్ అయ్యే వరకూ, చదువు ముఖ్యం కదా” నవ్వింది. మళ్ళి ఒక వెన్నెల కెరటం విసిరినట్తు అనిపించింది.
” వావ్ మీరు చెస్ ఆడాతారా?”
“అవును చెస్ నా ఫేవరెట్ గేమ్”
“నాక్కూడా”
“ఇంకేమ్ ఒక సారి ట్రై చేద్దాం”
అంటూ మొదలు పెట్టిన ఆట మూడు గంటలు సాగి రాత్రి పదిన్నరకు ముగిసింది.
“ఆర్ ఏన్ ఎక్స్పర్ట్” గెలిచినా టఫ్ పోటీ ఇచ్చిన ఆమెను మెచ్చుకోకుండా ఉండలేకపోయాడు.
అంత వరకు ఆట ధ్యాసలో పడి తెలియలేదు కాని ఇద్దరికీ ఆకలి గుర్తుకు వచ్చింది.
“డిన్నర్?” ఇద్దరి నోటినుండీ ఒకే సారి వచ్చింది.
“ఇంత లేట్ అయింది, ఇంటికి ఏం వెళ్తారు?  కాస్సేపు అన్నం పెట్టేస్తాను అమ్మ ఇచ్చిన పొడూలూ పచ్చళ్ళు ఉన్నాయి, ”
“ఏవైనా కర్రీ చెయ్యనా? అంటూ అతని వెనకే వెళ్ళింది. ఆలూ ఫ్రై మీకు ఇష్టమేనా?” అంటూ చనువుగా కిచెన్ లోకి వెళ్ళి అతను రైస్ కుకర్ సెట్ చేసేలోగా ఆలూ తరిగి ఫ్రై కి తయారు చేసింది.
నాలుగైదు టమాటాలు ఉంటే టమాటా చారు కూడా పెట్టింది.
కంది పొడి ఆలూ ఫ్రై, చారు, పెరుగు తో డిన్నర్. ఆపైన ఇద్దరూ ఒక తెలుగు మూవీ చూసారు.
” “ఇంత రాత్రి ఏం వెళ్తారు? నా ఫ్రెండ్ రూమ్ లో పడుకోండి” అంటూ ఆపేసాడు రవికిరణ్.
 ****
“వాటె సర్ప్రైజ్”
సీతను చూసి ఆశ్చర్యం ఆనందం కూడా కలిగింది రవీంద్రకు.
మమతతో హాస్టల్ వదిలి వెళ్ళాక రేడియో స్తేషన్ కి వెళ్ళి విజయవాడలో పాటల పోటీ రికార్డింగ్ గురించి చెప్పి ఏదైనా అవకాశం దొరుకుతుందా అని అడిగింది. పాటల రికార్డింగే కాక కాజువల్ ఆర్టిస్ట్ గా చిన్న చిన్న కార్యక్రమాలు కూడా చేసే అవకాశం ఇచ్చారు. నెలకో మూడు నాలుగు మార్లు కార్యక్రమాలు చేస్తూ తన ఖర్చులకు తాను సంపాదించుకోగలుగుతోంది. విజయవాడ వెళ్లి వచ్చి మూడూ నెలలు దాటిపోయింది.
ఆ రోజు ఏదో సంగీత కార్యక్రమానికి వ్యాఖ్యాన్నం కావాలంటే వచ్చింది సీత, అక్కడ రవీంద్రను చూసి సీత కూడా అంతే ఆశ్చర్యపోయింది. ఇద్దరూ అలా కలుస్తారని కలలో కూడా అనుకోలేదు.
రవీంద్ర కూడా ముందునుండే అక్కడ క్యాజువల్ ఆర్టిస్ట్ అని ఆమెకు తెలియదు. అతను చెప్పలేదు.
పని ముగిసాక పక్కనే ఉన్న కామత్ కి వెళ్ళి పాటల సొబగుల గురించి ఎన్నో విషయాలు మాట్లాడుకున్నారు.
అతని కళ్ళలో ఆమె పట్ల ఆరాధన స్పష్టంగా కనబడుతూనే ఉంది.
అతని కళ్ళలో ఆమె పట్ల ఆరాధన స్పష్టంగా కనబడుతూనే ఉంది.
రవీంద్ర డిగ్రీ ఫైనల్ లో ఉన్నాడు. ఓ పక్కన చదువుతూనే ఉద్యోగం కోసం కూడా ప్రయత్నిస్తున్నానని చెప్పాడు.
“మీ గురించి ఏం చెప్పలేదు”
“ఏముంది చెప్పడానికి… ఏదైనా ఆలోచన ఉంటేగా ?”  అంటూ దాట వేసింది సీత. అయినా మనసులో ఒక చిన్న కల్లోలం.
బావిలో కప్పలా ఊళ్ళో పెరిగి లోకం తెలీకుండా చిన్నప్పటి నుండీ సీతా నీ మొగుడు నో మొగుడు అనగానే అదే
మాట మనసులో ముద్రించుకుని, బలవంతాన రవికిరణ్ కు భార్య కాడం ఎంత న్యాయం అనిపించింది. ఇప్పుడు ఆలోచించుకుంటే ఏదో అత్త బలవంతం వల్ల తలవంచి తాళి కట్టినా ఏనాడైనా బావ ప్రేమగా తన వంక చూసాడా అనిపించింది.
ఆ రాత్రి తన గదిలో కూచుని మంగళ సూత్రాలు, మట్టెలు చేతుల్లోకి తీసుకున్నప్పుడు పెళ్ళిలో చదివిన వేద మంత్రాలు గుర్తుకు వచ్చి తప్పు చేస్తున్నానా అనిపించింది.
ఇహ ముందుకు ఆలోచించలేక, “ఏదైతే అది అవనీ”అనుకుని మళ్ళీ వాటిని లోపల దాచేసింది.
అటు రవికిరణ్ సుమబాల స్నేహం రోజురోజుకీ పెరిగి తీగలుగా సాగిపోతూనే ఉంది.
ఇద్దరి మధ్యా బాగానే చనువు పెరిగింది.
“ఎలాటి అమ్మాయి కోసం వెతుకుతున్నావు రవీ?” అని చనువుగా అడిగేది సుమ.
“అచ్చం నీలాటి అమ్మాయినే ” అనేవాడు.
“నేను ఎదురుగా ఉండగా ఎవరినో వెతకడం ఎందుకు?” అనేది.
కాని రవికిరణ్ కి ఎందుకో నిజం చెప్పాలనిపించలేదు.
నిజమే అచ్చంగా ఎలాటి అమ్మాయి గురించి కలలు కన్నాడో అలాగే ఉంటుంది సుమబాల.
ఇష్టం లేని సీతతో కొనసాగింపు కన్నా … అక్కడ ఆపేసేవాడు ఆలోచనను.
ఇద్దరి దారులూ వేరు వేరని ఇద్దరికిద్దరూ అనుకున్నాక ఎవరికి తెలుసు అలా జరుగుతుందని. 
ఇంకా వుంది
రచన: డా. వివేకానందమూర్తి
ఉన్నట్టుండి ఏదో భరించలేని శబ్దం గుండె బద్దలు చేసింది. అధిగమించిన వేగంతో పరిగెత్తుతున్న బస్సు ప్రయాణీకులందర్నీ ఒక్కసారి కుదిపి, బాణం తగిలిన పక్షిలా కీచుమంటూ అరచి హఠాత్తుగా ఆగిపోయింది.
డ్రైవరు కిందికి దిగేడు. చక్రాలవైపు వొంగి పరిశీలనగా చూస్తూ అన్నాడు – ‘దిగండి. బండి దెబ్బతింది’.
కండక్టరు కూడా దిగి చూసేడు. అదే మాట తనూ చెప్పేడు. ప్రయాణీకులందరం క్రిందికి దిగేం. వెనుకవైపు వెలికి వచ్చిన చక్రాలకేసి చూస్తూ డ్రైవరు కండక్టరుతో ఏదో మాట్లాడుతున్నాడు. ఓ ముసిలాయన కండక్టర్ని అడిగేడు – రిపేరి వచ్చిందేవిటి?’
‘మరేనండి’
‘ఇప్పుడప్పుడే కదల్దేవిటి?’
‘కదల్దండి’ కండక్టరు ఏదో హామీ యిస్తున్నట్లు చెప్పేడు.
అసలేవైందేవిటి?” మళ్ళీ అడిగేడు ముసిలాయన
‘ఎనక సెక్రాలు దెబ్బతిన్నాయ్ – నాలుగుగజాలు ఎదరకెలిపోస్తే బండి తిరగబడి పోయేది. లేచినేళ మంచిది.’
‘సైడ్ మిర్రర్లో స్సూసేను. రెండు ఎలిపి కొచ్చీసేయ్’ డ్రైవరు తన సామర్థ్యాన్ని ప్రకటించుకున్నాడు. ముసిలాయన ముక్కుమీద వేలేసుకున్నాడు. ఆయన భార్య కాబోలు – గుండెల మీద చెయ్యి పెట్టుకుంది. ఆ చెయ్యి క్రింద మంగళసూత్రాలున్నాయి.
ఎవరో మరో వ్యక్తి అన్నాడు. ‘ఎంత ప్రమాదం తప్పింది!!
‘ఇప్పుడేఁవిటి చెయ్యడం?’ మరో అసామీ ప్రశ్నించేడు.
‘సెక్రాలు ఫిరాయించాలండీ.’ డ్రైవరు జవాబు చెప్పేడు.
‘ఎంత సేపవుతుంది?’ నే నడిగేను.
‘సెప్పలేనండి, యిటేపొచ్చే లారీ ఏదన్నా ఆపుసేసి వొయిజాగెల్లి హెడ్డాఫీసుకి రిపోర్టిస్తే, స్పేరు బండో, జీపో రిపేరీకి తోల్తారు. నే నెల్లాలి – ఆళ్ళు రావాలి. ఫిటింగిచ్చాక బండి కదలాలి. ఏటి సేత్తాం లెండి? నయ్యం! పేణాలు దక్కేయ్!’ డ్రైవరు జవాబు చెప్పేడు.
మళ్ళీ ఎవరో విద్యార్థి అడిగేడు – మరయితే అందాకా రాంభజనే అన్నమాట?” ‘మరి తప్పదండి. లేటవుద్ది సేనా’ అన్నాడు కండక్టరు.
అప్పటికే జనం చాలా మంది చుట్టూరా చెట్ల క్రిందికీ, పచ్చిక మీదికి చెదిరిపోయేరు. రాంభజన చేస్తానన్న విద్యార్థి కూడా మరో నలుగురు మితృబృందంతో కలిపి కాస్త దూరంలో మెత్తటి గడ్డిమీద బైఠాయించాడు. భజన మొదలు పెట్టేందుకేమో – జేబుల్లోంచి చిడతలు తీస్తారులా వుంది అనుకున్నాను కాని పేక తీసి ఆట పరిచేరు – చప్పుడు లేని భజన!
వొంటరి ప్రయాణీకుణ్ణవడం వల్ల నాకేమీ తోచడం లేదు. కాస్సేపటి క్రితం బస్సులో కూర్చుని మరో రెండు గంటలకల్లా విశాఖపట్నంలో కాఫీ త్రాగొచ్చు ననుకున్నాను. తీరా యిప్పుడు కాఫీ త్రాగడం కోసమే ప్రాణాల్తో మిగిలినట్టయింది, చేతి వాచీ చూసుకొన్నాను. నాలుగైంది. సాయంత్రపు చల్లదనం కొంచెం కొంచెం తెలుస్తోంది. ఎండలో తారురోడ్లు ఎంచక్కా మెరుస్తోంది. రోడ్డుకిరువైపులా పచ్చని చెట్లు, పొలాలూ, పొదలూ, దూరాన ఎత్తుగా కొండలూ, యింకా ఎత్తుగా వంగిన ఆకాశం – ప్రకృతి అందం ప్రయాణంలో బాగా కనబడుతుందనుకుంటా.
రుమాలుతో ముఖం తుడుచుకుని దూరంగా చూశాను. చెట్ల మధ్య ఏదోచిన్న పల్లెటూరు కనబడింది. దాదాపు మైలు దూరం వుండొచ్చు. ఎలాగో అలా నాకూ కాలహరణం చెయ్యాలనుంది. మెల్లగా కదిలేను. పిల్లగాలి పీలుస్తూ, పిల్ల కాలువ గట్లు దాటుకుంటూ నెమ్మదిగా నడిచేను. అరగంట నడిచేసరికి ఆ వూళ్ళోకి అడుగుపెట్టేను.
బాగా చిన్నవూరులా వుంది. బహుశా వెయ్యి గడప వుంటుందేమో ఇళ్ళన్నీ దాటుకుంటూ మట్టి రోడ్డు మీద మరో నాలుగు నిముషాలు నడిచాక చెరువొకటి కనబడింది. చెరువు కివతలగా ఒంటిగా, వెలివేయబడినట్టున్న ఒక పా పెంకుటిల్లు జబ్బు మనిషిలా నిలబడి వుంది. దాని కెదురుగా చిన్న ఖాళీస్థలం ఉంది. స్థలమంతా పచ్చిక మొలచింది.
బాగా వడవడం వల్ల కాళ్ళు పీకుతున్నాయి. అక్కడికి పోయి కాస్సేపు కూర్చుందామనిపించింది. అటువైపు కదిలేను. పచ్చికలోకి అడుగుపెట్టగానే స్థలం మధ్యగా ఏదో నా దృష్టి నాకర్షించింది చకచక అక్కడికి వెళ్ళాను. అది ఏదో మహాశిల్పం తాలూకు అవశేషం. మోకాళ్ళ క్రిందికి విరిగిపోయి మిగిలిన పాదాల జంట అది. రాతిమీద చెక్కారు. అందమైన ఆభరణాల్ని, క్రిందికి జారిన వస్త్రాన్ని ఆకర్షణీయంగా అలంకరించి మలిచేరు. అది ఏనాటి శిథిలమో!  దానిలో యింకా నాజూకుతనం తొణికిసలాడుతోంది. పవిత్రత వుట్టిపడుతోంది. మ మహత్తర శిల్పస్రష్ట చేతుల్లో సృష్టింప బడినట్టుంది అది. ఇంతకు ముందు నేను మొహెంజోదారో, హరప్పా శిధిలాలు చూశాను. అజంతా ఎల్లోరాలు చూశాను. మల్లీశ్వరీ సినిమా కూడా చూశాను – నాకు శిల్పాలంటే వచ్చి ఆ పాదాల్ని చూడగానే, నేనింతవరకూ చూడని గొప్ప శిల్పితనం నాకు వాటిలో కనబడింది. ఇష్టంగా వాటిని చేతుల్తో ముట్టుకు చూశాను. అరగంటసేపు చూశాను- నడిచినంత సేపు. ఆ స్త్రీ మూర్తి పాదాలు నాకెంతో నచ్చాయి. నాకప్పుడనిపించింది. ఆ పాదాలు భరించే పూర్తి విగ్రహం చూడగలిగితే ఎంత బాగుణ్ణో కదా- అని. కాని, ఆ అవకాశం నాకు దక్కలేదు. కేవలం శిధిలం మాత్రమే చూడగలిగాను. అది నా మనస్సులో ముద్రవేసింది. దాన్ని పూర్తి స్వరూపాన్ని చూడలేకపోయినా కనీసం దాన్ని మలిచిన ‘మహాశిల్పి’ నేను చూసి తీరాలనిపించింది. ఆయనది బహుశా ఈ ఊరే అయ్యుంటుంది. ఆయనిక్కడివాడే అయ్యుంటాడు – అనే ఊహలు నాలో కలిగాయి. ఆయన్ని కలుసుకొని, మనసారా అభినందించే భాగ్యం కలిగితే బాగుణ్ణనుకున్నాను.
వంగినవాణ్ణి లేచి నిలబడ్డాను. వూళ్ళో వాకబు చేద్దామని వెనక్కి తిరిగేను. ఎదురుగా పాత పెంకుటింట్లో ఎవరో నివాసం ఉన్నట్టు తోచింది. ముందు ఉడిపోయి అక్కడికి పోయి చూస్తే సరి – అనుకుని ఆ ఇంటివైపు దారి తీశాను. ఇల్లు సమీపిస్తున్న కొద్దీ. నా మనస్సు నీడలో ఆ శిధిలం యింకా స్థిరపడుతోంది. దగ్గరకొచ్చాను. ఇల్లుకూడా శిథిలావస్థలోనే వుంది. విరిగిపోయిన నాగరికతా చిహ్నంలా, చితికిపోయిన అంతస్తుకి ప్రతీకలా కనబడింది. వానొచ్చినప్పుడు కాళ్ళు బురద కాకుండా యింటి ముందు నాపరాతి ముక్కలు పరిచేరు. నేల బాగా వున్నా వాటి మీదుగానే నడిచి, అరుగుల మధ్య మెట్లెక్కేను. తటపటాయించేక తలుపు తట్టాను. సమాధానం లేదు. నెమ్మదిగా నెట్టాను. దగ్గరగా జేరవేసిన తలుపు, చిన్న శబ్దంతో తెరుచుకొంది. తల ముందుకు వొంచి లోపలికి చూశాను. చాలా పెద్దగది. హాలనుకుంటా. జీర్ణావస్థలో ఉంది. గోడలకి అక్కడక్కడ బెల్లు లూడిపోతే మట్టిరాశారు. ఓ పక్కగా చాంతాడుతో దండెం కట్టారు. దానిమీద ఒక వెలిసిన చీరె, ఒక వెలవని జాకెట్టు, యింకా ఏవో పాత బట్టలూ, పేదబట్టలూ పడేసి వున్నాయి. ఏవో నాలుగైదు అందమైన శిల్పాల్ని గోడలు భరించగలుగుతున్నాయి. క్రిందగోడ వారే బల్లలు పరిచేరు. ఆ బల్లల మీద పెద్దవి, చిన్నవి రకరకాల చక్కటి శిల్పాలెన్నో వున్నాయి. వాటిలో చాలా భాగం స్త్రీమూర్తులు. మిగతా వాటిలో రెండు ముసిలి గాంధీలు, నాలుగు పడుచు గోపికలు – మధ్య ఒక చిలిపి కృష్ణుడు. హృదయం లేకుండా తల మాత్రమే వున్న హిట్లరు, చెయ్యి విరిగిన ఛత్రపతి శివాజీ, జూలు మూసిన సింహమూ మొదలైనవి వున్నాయి. క్రిష్ణుడి చేతిలో పిల్లనగ్రోవి లేదు. విరిగి పోయిందనుకుంటా – డ్యాన్సు చేస్తున్నట్టున్నాడు. సింహం నోట్లో బూజుపట్టింది. ఒక గోపికకి రొమ్ముల మధ్య లోయగా జారినచోట బీట తీసింది – క్రిష్ణుడి మీది ప్రేమకి గుండెలో చోటు చాలక హృదయం పగిలినట్టు అన్ని శిల్పాలూ అద్భుతంగా వున్నాయి నాకు. అపూర్వమైన ఆ శిల్ప సంపదని కాపాడేందుకని, తాపత్రయంతో మిగిలినట్టుగా ఉంది హాలు. ఋతుపవనాల తాకిడికీ, సూర్యుడు విసిరిన నిప్పులకీ ధైర్యంగా ఎదురు నిలిచి, చివరికి జనం విడిపోగా ఆ సందర్భంగా క్రిందికి వొదిగిన యింటి పైకప్పు, నడుం విరిగిన పాక్ సిపాయిని గుర్తు చేస్తోంది.
నేననుకున్న యిల్లు యిదే అయిఉంటుందని నిశ్చయించుకొని లోపలికి అడుగెట్టేను. విసనకర్ర శబ్దం వినిపించింది. హాల్లోకి సన్నటి పొగలు ప్రవేశిస్తున్నాయి. లోపల వంటగదిలో ఎవరో పొయ్యి రాజేస్తున్నట్టుంది. తల పక్కకి తిప్పేను. వీధి వైపున గోడవార కిటికీ పక్కగా నున్న పాత మంచం మీద ఒక వ్యక్తి పడుకుని వున్నాడు. బహుశా నే చూడాలనుకునే ‘మహాశిల్పి’ యీ వ్యక్తేనేమో! నన్నాయన గమనించలేదు, తెరిచివున్న కిటికీ గుండా బయటికి చూస్తున్నాడు. దాదాపు అరవైఏళ్ళ వయసుండొచ్చు. ఇంటిలాగే తనూ శుష్కించి వున్నాడు. సాయంత్రపు వెలుగులో ఆయన పెద్ద గడ్డం వెండిలా మెరుస్తోంది. మీసాలకీ, గడ్డానికీ నడుమ దాగివున్న సన్నటి పెదాల కలయికలో, అనుభవాలు మిగిల్చిన గర్వం ఏదో వొంపు తిరిగినట్టుంది. లోతైన ఆయన కళ్ళలో లోయల్లో దాగిన ప్రశాంతత కనబడుతోంది. అంత వయసొచ్చినా, ఆ కళ్ళలో చురుకుదనం చచ్చిపోనందుకు కాస్త ఆశ్చర్యమేసింది. అలా ఒక్కక్షణం చూసేక నాకాయన అంపశయ్య మీద పడుకొన్న భీష్ముడిలా అగుపించేడు.
ఇంకా అక్కడ నా ఉనికి గుర్తింపబడక పోవడంలో నా ‘మహాశిల్పి’ మీద నాకు అతృత పెరిగింది. చిన్నగా దగ్గేను. ఆయనకు వినబడినట్లుంది. “ఎవరూ?” అంటూ తల నాకేసి తిప్పి చూశాడు. నేను మంచం దగ్గరికి నడిచి ‘నేనండీ!’ అని పేరు చెప్పాను. ఆయన యింకా ప్రశ్నార్థకంగానే చూశాడు. నేను మళ్ళీ చెప్పాను – నేనీ ప్రదేశానికి చాలా కొత్త వాణ్ని. విశాఖపట్నం వెళ్తూంటే దారిలో ఈ హఠాత్తుగా బస్సు పాడయింది. రిపేరు చేస్తున్నారు. నాలుగ్గంటలు పైగా ఆలస్యం ఉందిట. ఎందుకో ఈవూరు చూసిపోదామని సరదా పుట్టింది. ఇలా వచ్చాను. ‘వచ్చాక’ అని నేను యింట్లోకి ప్రవేశించిన కారణం చెప్పబోయేంతలో, ఆయన ‘అలాగా అబ్బాయ్! చాలా సంతోషం!’ అన్నాడు. ‘అమ్మాయ్! కాసిని మంచినీళ్ళు పట్టుకురామ్మా!’ అంటూ కూతుర్ని కాబోలు – పిలిచి నా పై తిరిగాడు. ముఖంలో ఎంతో అనుభవం పరిజ్ఞానం, స్వచ్చత వుట్టిపడుతున్నా.. ఏదో గొప్ప కుటుంబంలో పుట్టి, చివరికి చితికి పేదవాడై పోయిన వ్యక్తిలా వున్నాడాయన. కూర్చోమని చెప్పేడు. మంచం పక్కనే వున్న పాత కరీలో కూర్చున్నాను.
శిల్పాలకేసి చూస్తూ నేనన్నాను. ‘నిజంగా యీ రోజు నేను చాలా అదృష్టవంతుణ్ణి. ఇక్కడ మీ యింట్లో అద్భుతమైన శిల్పాలెన్నో చూడగలిగాను. నాకు శిల్పాలంటే చచ్చే పిచ్చి, మొదట్లో బయటి నుంచి యీ యిల్లు చూసినప్పుడు, యీ లోపల యింత శిల్ప శోభ వుంటుందని వూహించలేదు. అపూర్వంగా ఉన్నాయివి. ఇవన్నీ చూస్తుంటే – ప్రయాణీకుల బస్సులు యిలాగ అప్పుడప్పుడు పాడవుతూ ఉండాలనిపిస్తోంది నాకు.’
ఆయన భళ్ళున నవ్వేడు. ఆ నవ్వులో సంతోషంకంటే గర్వమూ, తృప్తి కలిపి కనిపించేయి. నాకెందుకో యిల్లు కూలిపోతుందేమోనని భయమేసింది. కప్పుకేసి చూశాను.
ఆయన నవ్వు పూర్తి చేసి, నా మోకాలి మీద చెయ్యి బలంగా మోపేడు. బాగుందబ్బాయ్! ఇన్నాళ్ళకి నా శిల్పాల గొప్పతనం చవిచూడగలిగిన మనిషి నా దగ్గరికి వచ్చినందుకు నాకు పరమానందంగా వుంది’ అన్నాడు. ‘నా కథ కూడ నాలాగే ముసిలిదై పోయిందనుకున్నాను. లేదు అదింకా పడుచుగా బ్రతికే వుంది. ఎప్పటికీ అలాగే వుంటుంది. చరిత్రలో నా శిల్పాలు నాలుగు కాలాలపాటు నిలుస్తాయి చాలు. అది చాలబ్బాయ్! అదే నాకావలసింది” ఆయనలో వుద్రేకం కనబడింది.
వెంటనే నాకు ‘మహాశిల్పి’ యీ వ్యక్తేనని తెలిసింది. ఆయన మీద పూజ్యభావం ఏర్పడింది. నాలో ఆయనంటే ఎంతగానో ఆసక్తి పెరిగింది. సాటిలేని తన అభిమాన తార దర్శనభాగ్యం లభించిన మూడవ తరగతికి ప్రేక్షకుడికి కలిగే అనుభూతిలాంటి అనుభూతి యీ క్షణం ఆయన సమీపంలో నాకు కలిగింది. నా జన్మ చరితార్థమైనట్టు భావించాను. మీకు నవ్వు రావొచ్చు. కాని నాకు శిల్పాలంటే అంత పిచ్చి! –
ఇంతలో ‘మహాశిల్పి కూతురు మంచినీళ్ళు తెచ్చి యిచ్చింది. ఆమె లోపలికి తిరిగి వెళ్తున్నప్పుడు చూస్తే ఆయన చేతిలో ప్రాణం పోసుకున్న శిల్పం ఏదో కదిలినట్లనిపించింది నాకు. మెరిసేలా తోమిన గ్లాసుమీద కదలిపోయే ఆమె రూపం చిత్రంగా సాగి మెరిసింది.
ఆమె లోనికి వెళ్లాక, ఆయన్ని పేరడిగేను. చెప్పేడు. మనిషికి తగ్గ పేరు – నరసింహాచార్యులు.
మంచినీళ్ళు త్రాగుతూ అనుకున్నాను – ప్రతి గొప్ప కళాకారుడి సృష్టిలోనూ అతడి కష్టమూ – యిష్టమూ, ఓర్పూ – నేర్పూ అన్నిటినీ మేళవించుకొని వెలిసిన కళాఖండం ఏదో వొకటి వుంటుంది. అలాగే యీ నరసింహాచార్యులు గారికి కూడా ఏదో ఒక మాస్టర్‌ పీస్ వుండే వుంటుంది అనిపించింది. మంచినీళ్ళగ్లాసు కింద పెట్టి, ఆయనకి నా వుద్దేశ్యం తెలియజెప్పే ధోరణిలో ‘చూడండీ’ అంటూ అడగబోయేను.
వెంటనే ఆయన ‘నేను చూడలేనబ్బాయ్’ అన్నాడు.
ఒక్కసారిగా నా ఆలోచనా ప్రవాహం ఆగిపోయింది. నాలో ఆయన జవాబు రగిల్చిన ఆశ్చర్యం గుండెని ఝల్లుమనిపించింది.
ఇందాకే నాకు నరసింహాచార్యులుగారి శిల్పచాతుర్యమంతా ఆయన కళ్లల్లో కొట్టొచ్చినట్లు కనబడింది. ఇంతవరకూ, గొంతుకవిని చూచాయగా నా వయస్సు పసిగట్టిన ఆయన యొక్క గ్రుడ్డితనం తెలీక – ఆ కళ్ళు చెప్పని భావాలెన్నో నాలో వూహించుకున్నాను. పొరపాటు జరిగిపోయిందని కించపడ్డాను.
నా మౌనం ఆయన తెలుసుకున్నట్టుంది. మాటలు కదిపేడు – ‘ఇంత సేపూ నాకు కళ్లున్నాయనుకున్నావ్ కదూ?’ నవ్వేడు. ‘ఎందుకు లేవూ, వున్నాయ్. కాని యివి శిల్పాలు చెక్కడానికి పనికి రావు. వెలుతురు చూడలేవు. అడపా తడపా వుద్రేకాలొస్తే కాసిని కన్నీళ్ళు కారుస్తాయంతే. అంతకు మించి వీటికేపనీ చేత కాదు. నేనూ అంతే. నడవలేను. కళ్లుపోయినప్పుడే కాళ్లూ పోయాయి. అప్పట్నించీ యీ మంచమే నా జీవితం” ఆయన ఆగాడు.
నేను మళ్ళీ యిందాకటిలాగే చలించేను. ‘ఆ మహాశిల్పి’ అంధుడూ, అశక్తుడు అయిపోయినందుకు తీరని జాలితో నా మనస్సు రెపరెపలాడింది. ఆయనకేసి చూశాను. శరీరమూ, జీవితమూ కలిసి మిగిల్చిన కష్టనష్టాలకి తగినంత బాధ నరసింహాచార్యులు గారిలో నాకు కనిపించలేదు. ఆయనే చెప్పాడు కళ్ళు పోయాయని, కాని, కాళ్ళు పోయాయని కానీ నాకేమాత్రం విచారం లేదు. ఎందుకో తెలుసా? ఈ చేతుల్తో ఈ మహత్తర శిల్ప సృష్టి ఏనాడో పూర్తి చేసేశాను. నా జీవితంలోనే సాధిద్దామనుకున్న మహాఫలితం ఏనాడో  సాధించేశాను. అదేమిటనుకున్నావ్? కళాఖండం. నేను చెక్కిన శిల్పాలన్నీ ఇక ఎత్తు. అదొక్కటీ ఒక ఎత్తు. చూపులక్కూడా ఎత్తయిందేలే -24 అడుగులు. ‘ నరసింహాచార్యులు నిర్విచారంగా మాట్లాడేడు. నాకు వెంటనే ఆ కళాఖండాన్ని తనివి తీరా చూడాలనిపించింది. కానీ, ఆయన తన కళాఖండం ఎంత గాపదో చెప్పేడేగాని, ఎలా వుందో, ఎక్కడుందో చూడమని మాత్రం చెప్పలేదు.
అంచేత నేనే కలుగజేసుకుని – “ఏదీ? ఎక్కడుందీ మీ కళాఖండం?” అని ఆత్మతగా ఆసక్తిగా అడిగేను.
నరసింహాచార్యులుగారు నా ప్రశ్న విని. మోచేతుల మీద సగం లేచేరు. మంచం మీంచి లేచి క్రింద పడతారేమోనని భయం వేసింది. పట్టుకోడానికి సిద్దపడాలనుకున్నాను. కాని సగం లేచేక ఆయన అలాగే వుండిపోయి మొదలెట్టారు. ‘చూడబ్బాయ్! నువ్వు అశోకుడి గురించి చదివేవుంటావు. షాజహాను గురించి కూడా చదివేవుంటావు–’
నాకు చిరాకేసింది- కళాఖండం చూపించకుండా మాట మారుస్తాడేమిటా? ఆ ఒకవేళ సస్పెన్సు కలిగిద్దామనుకుంటున్నాడేమో? హిచ్ కాక్ గడ్డం పెంచుకుంటే యిలాగే ఉంటాడేమో! అనుకున్నాను. ఏమైనా చేసేదిలేక వినడం మెదలెట్టాను. ఆయన చెబుతున్నాడు. ‘చెప్పుకోడం కాదు గానీ నాకూ ఉంది పెద్ద చరిత్ర. నన్నడిగితే నాకున్న గతం షాజహానుక్కూడా లేదంటాను. ‘చూడబ్బాయ్! ఒక్క సంగతి. యిన్నాళ్ళకి నేనంటే అభిరుచితో వచ్చిన మనిషివి నువ్వొక్కడివి కనబడుతున్నావ్. బహుశా మనిద్దరికీ ఏదో పూర్వజన్మ సంబంధం వున్నట్టుగా ఉంది. సమయం వొచ్చింది కాబట్టి చెబుతున్నా విను. అసలు సంగతేమిటంటే –
అప్పట్లో నాకు పాతికేళ్ళ వయస్సు, పాతికెకరాల భూమీ వుండేవి. నిత్యవూఁ శిల్పాలు చెక్కాలనే ధ్యాస తప్ప నాకు మరో దృష్టి వుండేది కాదు. ఆ రోజుల్లో ఈ చేతుల్లో నేను ముట్టని మట్టిగానీ. కొట్టని రాయిగానీ లేదు. చాలా మట్టి బొమ్మలు చేశాను. కనిపించిన రాయినల్లా తెచ్చి, ఖరారైన బొమ్మలెన్నో ఖచ్చితంగా చెక్కాను. ఆ మీదట దేశంలో గొప్ప శిల్పాలన్నిటికీ మించిన మహా మహాశిల్పాలు చెక్కాలనుకున్నాను అంతే. వెంటనే బయల్దేరి దేశమంతా తిరిగాను, చూశాను. చాలా చూశాను. హంపీ శిథిలాలు, అజంతా ఎల్లోరాలు, ఆగ్రా ఢిల్లీలు గొప్పగొప్ప కోటలు, దేవాలయాలు, మసీదులూ ఓహ్! వొహటేమిటి? సమస్తవ్యూ చూశాను. తిరిగొచ్చాకనే అనుకున్నంతపనీ చెయ్యగలిగాను. గర్వపడుతున్నాననుకునేవ్! అప్పుడీ అగ్రహారం చుట్టుపక్కల నేనంటే తెలియని మనిషి లేడు. అద్భుతమైన శిల్పినని అంతా మెచ్చుకునేవారు. అయినా నాకెందుకో తృప్తి వుండేది కాదు. ఎన్ని మలిచినా కూడా, నే చెక్కాల్సిన శ్రేష్ఠమైన శిల్పం యింకా తయారు కాలేదనే అనిపించేది. అలాగే రోజుల తరబడి చెక్కేవాణ్ణి. దాంతో ఆదాయం లేకపోగా ఆస్తంతా హరించుకుపోవడం మొదలు పెట్టింది. అప్పుడిక లాభం లేదని, నన్నేదో బాగుచేస్తారంటూ మా పెద్దలంతా కలిసి నాకు పెళ్ళిచేసేశారు. కాని పెళ్ళయ్యాక నా ధోరణి మరీ ఎక్కువైపోయింది. కారణం ఏమిటో తెలుసా? – మా ఆవిడ అచ్చం అప్పరసే అనుకో. ఈ కాలం పిల్లలు దాని అందం ముందెందుకూ పనిచెయ్యరు. ముసిలిపీనుగ పెళ్ళాం సొగసు వల్లిస్తున్నాడనుకునేవ్. నా మాటల్లో అసలు ఉత్ప్రేక్షలుండవు, ఉన్నదున్నట్టే. నే బొమ్మ చెక్కినా అంతే. అయిందా అప్పుడేం చేశాను?”. అంటూ పక్కకి వొత్తి గిల్లారాయన.
‘ఏం చేశారు?”
‘శిల్పం చేశాను. అమరశిల్పం. మా ఆవిడ శిల్పం. అచ్చం అప్పరసని అప్పరసలా చెక్కేశాననుకో. పోలికలన్నీ పోతపోసినట్టు తీసుకొచ్చాను కాని, కాని యిప్పుడది లేదు. చచ్చిపోయింది. ఉంటే చూసుకుని ఎంత మురిసి పోయేదో! నన్నెంత మెచ్చుకునేదో-‘ నరసింహాచార్యులుగారి కంఠం బొంగురు పోయింది. ముందు చెప్పినట్లుగా ఆయన చూడలేని కళ్ళు చెమర్చాయి. ఆయనలో బాధ చూశాను. నరాలు గిజగిజ లాడేయి.
అంతలోనే ఆయన అనుభూతిని మార్చుకున్నాడు. మామూలు ధోరణి తెచ్చి పెట్టుకోడానికి ప్రయత్నించి, గొంతు సర్దుకుంటూ అన్నాడు. ‘చూడబ్బాయ్! షాజహాను పెళ్ళాన్ని ప్రేమించేకదూ తాజమహలు కట్టించేడు? కాని, నన్ను చూడు – నేనూ ప్రేమించాను నా భార్యని. షాజహాను కంటే అమితంగా ప్రేమించానేమో కూడా. ప్రేమించడమే కాదు – ప్రపంచంలో అందాన్నంతా ధిక్కరించేలా ఉన్న ‘ఆమె’ రూపాన్ని అపూర్వంగా మలిచాను. పెళ్ళాన్నంత ప్రేమించీ షాజహాను తాజమహలు తనుగా తను కట్టలేకపోయాడు. ఎవరిచేత్తో కట్టించాడు, కాని నేను, నా చేతుల్తో నేను మలిచాను దాన్ని. ఇప్పుడు చూడు! పెద్ద కొండరాయి వుండేదక్కడ. దొలిచి ప్రాణాలు పోశాను. అదే నా కళాఖండం!’ గర్వంగా కిటికివేపు చాచిన చేత్తో సూచిస్తూ చూపించాడు. తటాలున నేను ఆత్రంగా వంగిచూశాను. బాగా చూశాను. నాకేమీ కనిపించలేదు. ఇందాక నే నిలబడ్డ పచ్చగడ్డి స్థలం. దాని వెనక పొలాలూ, దూరాన కొండ అంచులూ తప్ప మరేమీ కనిపించలేదు.
నరసింహాచార్యులుగారింకా మాట్లాడుతున్నాడు – ‘నేను గొప్పవాణ్ణి కాదలా? షాజహాను కంటె గొప్ప చరిత్ర పురుషుణ్ణి కాదూ? చెప్పబ్బాయ్?”
నాకేం మాట్లాడాలో తెలియలేదు. నరసింహాచార్యులుగారు ఏదో గొప్ప కళాఖండాన్ని చూపిస్తాడనుకున్నాను. చూస్తాననుకున్నాను. ఫలితంగా నాలో గొప్ప నిరుత్సాహం కదిలింది. నరసింహాచార్యులుగారికి పిచ్చేమోనన్న అనుమానం కూడా కలిగింది. నాకేమీ కనిపించడం లేదని చెబుదా మనిపించింది. నా కళ్ళు ఆయనవి. ఆయన కళ్ళు నావి అయినట్టుగా వుంది. నెమ్మదిగా కూర్చున్నవాణ్ణి లేచాను. పెదవి కదిలేంతలో పెద్ద శబ్దం వినబడింది, వెనక్కి తిరిగి చూశాను. నేల విడిచిన నీటిగిన్నెను పైకెత్తుకుంటూ, జారవిడిచిన నీలి పైటను మెడచుట్టూ తిప్పుకొంటోంది – ‘మహాశిల్పి’ కూతురు.
ఆయన పిలిచాడు – ‘అమ్మాయ్ నువ్వేనా? ఒక్కసారి యిలా రామ్మా!’
ఆమె గిన్నె క్రిందబెట్టి గబగబా వచ్చింది. ఎందుకో కంగారుపడుతోంది. నిటారుగా నిలబడింది. ఆమె నడిచి వచ్చిన సవ్వడి విన్నాక ఆయన – చూడమ్మా! ఇతన్ని అలా తీసుకువెళ్ళి మీ అమ్మ బొమ్మని చూపిస్తావూ!’
‘రండి’ అంటూ కదిలింది. ఆమె మాట్లాడ్డం మొదటిసారిగా విన్నాను. ఆమెను అనుసరించేను. ఇద్దరం గుమ్మం దాటి మెట్లు దిగాం. నాపరాళ్ళ మీదుగా నడిచాం. మరోక్షణానికల్లా – చాలా సేపటి క్రితమే నేను తాకి చూసిన, రాతి పాదాల దగ్గరికి నడిచి ఆమె ఆగిపోయింది. నేనూ ఆగాను.
‘చూడండి!’ ఆమె రెండవసారి మాట్లాడింది.
నేను చూశాను. ఇప్పటికిగాని నా మెదడు పనిచెయ్యలేదు. కళాఖండం వూహలోపడి శిథిలాన్ని విస్మరించేనని మెలకువ కలిగింది. నివ్వెరపోయాను. ఇదా నా ‘మహాశిల్పి’ కళాఖండం! ఇదా నరసింహాచార్యులు గారి చరిత్ర చాటే కళాఖండం! దీనికోసమేనా కనబడలేదని నిరుత్సాహపడ్డాను! దీనికోసమేనా నరసింహాచార్యులుగారికి పిచ్చివుందని అనుమానించాను! – అనిపించింది. గుండె బరువెక్కినట్టయింది. మనస్సు మరోసారి రెపరెపలాడింది. కళాఖండపు ఖండాన్ని మరోసారి చూశాను. విరిగిన పాదాలు – మెత్తగా, సుకుమారంగా అనిపిస్తున్నాయి. పాదాల దిగువకి జారిన పలుచని వస్త్రభాగం చిరిగిన కలువరేకులా వుంది. ఏవేవో ఆభరణాలు, నగిషీలు – పనితనమంతా పాదాల్లోనే వుపయోగించేసినట్టుంది. మిగిలిన శిల్పమంతా చూడగలిగితే ఎంత బాగుణ్ణు! – యింత క్రితం చూసినప్పటిలాగే అనుకుంటున్నాను. మరోలా అనుకోడం తెలియడం లేదు.
ఆమె అడిగింది ‘చూశారా?”
‘వచ్చే ముందే చూశాను. యిది రెండవసారి’ క్షణం ఆగాను. ‘మీ అమ్మగారి పాదాలు యిలాగే వుండేవనుకుంటాను.’
“అవును.” ‘ఆవిడ పోయి ఎన్నాళ్ళయింది?”
‘పదేళ్ళు షుమారు.’
‘ఎలా పోయారు పాపం.’
‘నాన్న చంపేశాడు.’
హఠాత్తుగా అదిరిపడ్డాను. వణికాను. ‘ఎందుకు?’ అవి మాత్రం అనగలిగాను.
‘అమ్మలాంటి బొమ్మని చెయ్యాలని నాన్నెంతో కష్టపడ్డాడు. అమ్మని ఎదురుగా కూర్చోబెట్టి, రోజుల తరబడి ఎన్నో బొమ్మలు చెక్కాడు. ఏవీ అమ్మకి నచ్చలేదు. ప్రతి శిల్పంలోనూ ఏదో ఒక వంక చూపించేది. నాన్నకి పట్టుదల హెచ్చు. మానలేదు. ఇంకా ఎన్నెన్నో చెక్కాడు. ఎంతో డబ్బు ఖర్చు పెట్టాడు. చివరికి అమ్మ విసుగెత్తి పోయింది. తన కోపం దరిద్రాన్ని కొని తెస్తున్నారంది. తనలాంటి శిల్పం తయారుచెయ్యడానికి అన్నాళ్ళూ అన్ని రాళ్లూ పాడుచెయ్యాలా అనడిగింది. ఆఖరికి నాన్నకి శిల్పాలు చెక్కడమే చేతకాదంది. పైగా పాడుబొమ్మలు చెక్కి పచ్చటి బ్రతుకంతా పాడుచేస్తున్నారని ఆ బొమ్మలన్నీ పగలకొట్టింది. నాన్నకప్పుడు విపరీతంగా కోపం వచ్చింది. ఆయనకెప్పుడూ కోపం రాలేదు. అదే మొదటిసారి. నాన్నకి తన చేతి మీద నమ్మకం ఎక్కువ. తన శిల్పాలే ఆయన ప్రాణాలు. తన నేర్పునీ, తన శిల్పాన్నీ కించపరచడం నాన్న సహించలేకపోయాడు. అమ్మతో ఘర్షణ పడ్డాడు. ఆ ఘర్షణలో చేతనున్న ఉలిని అమ్మమీదికి కోపంగా విసిరాడు. కణతకి తగిలింది. రక్తం కారింది. అంతే అమ్మ చచ్చిపోయింది.’ ఇలా చెప్పినంతసేపూ ఆమెలో నిర్లిప్తత తప్ప మరే భావం లేదు. బహుశా పాత భావాలన్నీ ఘనీభవించి గుండెని రాయిచేసి వుంటాయి. కళ్ళున్నప్పుడు నరసింహాచార్యులుగారికి తెలిస్తే కూతురి గుండెని కూడా శిల్పంగా చెక్కేవాడేమో!’
ఆమె చెప్పడం అయిపోలేదు. ‘అమ్మపోయాక నాన్న కోపమూ పోయింది. ప్రాణం లేని రాళ్ళకి ప్రాణం పోసిన ఉలితో, ప్రాణం ఉన్న అమ్మ ప్రాణం కాస్తా బలి తీసుకున్నానని కుమిలిపోయాడు. చాలా రోజులు విచారంతోనూ, పశ్చాత్తాపంతోనూ గడిపాడు. చివరికి అమ్మ జ్ఞాపకార్థం అయిదేళ్ళు రాత్రీ పగలూ కష్టపడి యీ శిల్పం చెక్కాడు. అమ్మ బ్రతికి ఉంటే దీనికి వంక పెట్టేది కాదు. అంత బాగా చెక్కాడు. నిజం చెప్పాలంటే అమ్మలాంటి బొమ్మని అమ్మపోయాకే తయారు చెయ్యగలిగాడు నాన్న’ ఆమె ఆగింది. పరాయి వ్యక్తితో ఆమె యింత సేపు నిర్భయంగా, ధారాళంగా మాట్లాడగలిగిన మనిషి అని నేను మాత్రం వూహించలేదు. చీరకొంగుతో చెంపల్ని తుడుచుకొని అంది – కాని శిల్పమంతా పూర్తయ్యాక, అమ్మ బుజాల మీద నిలబడి – తలపాపిట సవరిస్తూ చివరి మెరుగులు చెక్కుతూంటే కాలుజారి నాన్న క్రిందపడిపోయాడు. తలకి పెద్దగాయం తగిలింది. మెదడు దెబ్బతిందట. అప్పట్నించీ నాన్న చూడలేడు. నడవలేడు. అమ్మని చంపినందుకు శిక్షనుకుని అస్తమానం కన్నీళ్ళు పెట్టుకుంటాడు.’
మగాడిలా మాట్లాడే స్త్రీ ఎప్పుడూ తెలియదు నాకు. ఆమె మాటలు వింటోంటే ‘మహాశిల్పి’ కూతురు కాక, కొడుకు మాట్లాడుతున్ననిపించింది నాకు. నేనడిగేను. “మీరు మగాడిలా ఎందుకు మాట్లాడుతున్నా’ రని కాదు.
‘మరయితే ఎందుకిదిలా శిధిలమైపోయింది?’
‘ఎవరో గొప్ప వ్యక్తిట. ఆ మధ్య యీ ఊరొచ్చాడు. స్వాములవారో, సన్యాసో-తెలీదు నాకు, దేశమంతా కాలి నడకనే నడుస్తా. ఏదో వుపన్యాసా లిచ్చాడు. మునసబుగారు ఈ ప్రదేశాన్ని ఆయనకి భూదానం చేశాడు. అప్పుడాయన యీ విగ్రహాన్ని చూశాడు. అసహ్యించుకున్నాడు. అమాయకులైన ప్రజల్లో యిలాంటి శిల్పాలు చెడ్డ ఆలోచనల్ని ప్రేరేపిస్తాయట. శృంగార వాంఛల్ని రేకెత్తిస్తాయట.’
‘బహుశా అప్పుడు ఆయనలో అలా రేకెత్తి ఉండవచ్చు.’
‘ఏమో! శిష్యులతో కలిసి విగ్రహాన్నంతా ఛిన్నాభిన్నం చేసి వెళ్ళిపోయాడు. కోపంలో అమ్మని చంపేసినా – యీ బొమ్మ చెక్కి నాన్న మళ్ళీ అమ్మకి ప్రాణం పోశాడు. కానీ రెండవసారి కూడా అమ్మ చంపబడింది. నేనడ్డుపడ్డాను. ఏడిచాను. తల బాదుకున్నాను. లాభం లేకపోయింది పైగా ‘మా అమ్మని చంపకండి’ అని ఏడిస్తే అందరూ నన్ను అపహాస్యం చేశారు. సిగ్గు భరించలేక నేను కూడా చచ్చిపోయాననుకున్నాను. ఇక నేను చేయగలిగిందల్లా ఆ క్షణంలో ఒక్కటే మిగిలింది. ఈ అమానుష విషయం నాన్నకు తెలియకుండా జాగ్రత్త పడ్డాను. తెలిస్తే నాన్న గుండె పగిలేది. పాపం – యింకా యిక్కడ అమ్మ శిల్పం వుందనుకుంటున్నాడు. ఆ ఆసరాతోనే నాన్న బ్రతికున్నాడు. రెండు సెకన్లు ఆగింది. ‘చూడండి, లోపలికి వెళ్ళాక నాన్న మిమ్మల్ని అడుగుతాడు. అమ్మ శిల్పం ఎలా ఉందని? – దయచేసి బాగుందని చెప్పండి! – నాన్న కోసం. నాకీ ప్రపంచంలో నాన్న తప్ప ఎవరూ లేరు. నాన్న పరపతి తప్ప మాకు మరో బ్రతుకు తెరువు లేదు. నాన్నని నేను కాపాడుకోవాలి. కాదు మీరే కాపాడాలి ఇంతకంటే నాకు మరో మార్గం లేదు. నాన్నని కాపాడి పెట్టండి! మా బ్రతుకు నిలబెట్టండి! అమ్మ బొమ్మ బాగుందని చెప్పండి. చిన్న అబద్దం-చెబుతారు కదూ?” ఆమె గొంతులో దైన్యం, వేడికోలు నా మనస్సుని కదిపేయి.
నేను చాలా చాలా చలించేను. అంతా నాకో చిత్రమైన అనుభూతిలావుంది. ‘అలాగే’ అన్నాను.
ఆమె చేతులు కలిపి నమస్కారం చేసింది. కృతజ్ఞత అనుకుంటా. ‘పదండి వెళ్తాం’ అంది.
ఆమె వ్యక్తిత్వంలో తెలియని వైరుధ్యమేదో వుంది. నాకర్ధం కాలేదు. ఇద్దరం వెనక్కి తిరిగి నడిచేం. సాయంత్రం పలుచని చీకటి రాకని చూచాయగా సూచిస్తోంది. నాకు ప్రయాణం గుర్తొచ్చింది. త్వరపడాలనిపించింది.
ఆమెతో ఇంట్లోకి ప్రవేశించాను. లోపల బాగా వెలుగు తగ్గింది, నరసింహాచార్యులుగారి మంచం కేసి నేను వడివడిగా నడిచేను. ఆయన రెండు చేతులూ కలిపి పట్టుకున్నాడు. లేని వుత్సాహోద్రేకాలని సృష్టించుకున్నాను. అన్నాను –
‘ఆచార్యులు గారూ! నిజంగా యీరోజు నా జన్మ తరించింది. అసమానమైన శిల్పకళ దర్శించే భాగ్యం నాకు కలిగించేరు. మీలాంటి మహాశిల్పులు నూటికీ కోటికీ ఎక్కడో ఏ వొక్కరో వుంటారు. పొగడ్త అనుకోకండి. నాకు పొగడ్డం చేత కాదు. అసలు నా అనుమానం మీరేదో దైవాంశతో పుట్టి వుండాలని, ఇంత అద్భుతమైన కళాఖండం ఎప్పుడూ, ఎక్కడా, చివరికి కలలో కూడా నేను చూడలేదు.’
నేను అప్పుడప్పుడు శ్రవ్య నాటికల్లో పాల్గొన్నాను. బాగానే అనగలిగేను. ఎంచేతనంటే నా మాటలకి నరసింహాచార్యులుగారిలో ఎదురుచూసిన ప్రతి భావాలన్నీ ఎంతో బాగా కనిపించేయి. తెగని సంతోషం, తృప్తి నరసింహాచార్యులు గారి గ్రుడ్డి కళ్ళల్లో నీటిని తిప్పేయి, గిల్టీగా ఫీలయ్యేను. –
నరసింహాచార్యులుగారు పొంగిపోయేరు. మంచి వుత్సాహాన్నీ, మంచి కృతజ్ఞతనీ మాటల్లో చెప్పేరు – ‘చాలా సంతోషమబ్బాయ్! చాలా సంతోషం! నాకీరోజు నా చిన్నప్పటి దీపావళి పండగంత హాయిగా వుంది. నా కళాఖండాన్ని బాగా చూశావు కదబ్బాయ్! ఆ కళ్లూ, ముక్కూ శంఖులాంటి మెడా, గుండ్రంగా జారిన భుజాలూ, వాటి మీంచే జారిపడి కళ్ళూ కాళ్ళూ పోగొట్టుకున్నాను – అంత నునుపుగా చెక్కేను దాన్ని – బాగా చూశావు కదూ! నే చెప్పిందంతా అక్షరాలా నిజమే కదూ….”
ఇంకా ఏదో అంటున్నాడు. నాకేమీ వినిపించడం లేదు. వినిపించిన అర్థం కావడం లేదు. కాళ్ళక్రింద పుట్టుకొచ్చిన పుణ్యభూమి తొలుచుకు పోతున్నట్టుగా ఉంది.
“ఈ పాటికి బస్సు దాదాపు బాగయిపోయి ఉంటుంది. ఆలస్యమైతే అందుకోలేను. విశాఖపట్నం వెళ్ళాలి. ఇక సెలవు తీసుకుంటా నండీ!’ అన్నాను.
“మంచిదబ్బాయ్! క్షేమంగా వెళ్ళు! ఎప్పుడన్నా వీలుపడితే ఇటుకేసో చూపు చూడు.”
“ఎంత మాట. వస్తానండీ!” అని అయన చూడలేకపోయినా, నరసింహాచార్యులు గారికి నమస్కారం పెట్టి కదిలేను. ఆమె వీధి గుమ్మం దగ్గర నిలబడి కనబడింది. కృతజ్ఞతని చిరునవ్వుగా తయారుచేసి పెదాల మధ్య చూపించింది. ఇప్పటికి గానీ నాకు ఆమె అందం కేసి మనసు పోలేదు. కాని టైము తక్కువగా వుండడం వల ఒకే మాట ‘వస్తానండీ!’ అని చెప్పి మెట్లు దిగేను.
నాపరాతి ముక్కల మీద నడుస్తున్నాను.
పాపం! కండలు కరిగించుకుని కళాఖండం మలిచిన నరసింహాచార్యులు గారు తన ప్రేమకథకి చరిత్రలో షాజహాను కంటే వున్నత స్థానం వుంటుందనుకుంటున్నాడు. కళ్ళు పోగొట్టుకొని పిచ్చిగా వూహించుకుంటున్నాడు. కాని ఆయనకి తెలియదు. ఊహల్ని కాదనే నిజం వుంది. కళాఖండమూ, ప్రేమా, చరిత్రా ఏవీ ఆయనకు దక్కలేదు. అవును. ఎలా దక్కుతాయి? నరసింహా చార్యులు లేనివాడు. అతి సామాన్యుడు. సామ్రాజ్యాధినేత కాడు. రాజకీయ నాయకుడూ కాడు. కేవలం ఒక పేదశిల్పి. పేదవాళ్ళ ప్రేమలో ఎంత బలం వున్నా ప్రయోజనం లేదు. మహాధనవంతుడైన షాజహాను చక్రవర్తి అపూర్వమూ, అద్భుతమూ అయిన తాజ్ మహల్ కట్టించి నరసింహాచార్యులుగారి లాంటి పేదవాళ్ళ ప్రేమకి విలువ లేకుండా చేశాడు. ఎవడో రాజకీయ సన్యాసి మహాశిల్పాన్ని నాశనం చేసి ఆయన చరిత్ర నిలువకుండా నిర్జించేసేడు. ఛీ ఛీ! – వీళ్ళా భారతదేశం మనుషులు! గురజాడకవి దేశమంటే మట్టి కాదు, మనుష్యులే అని చెప్పేడు గానీ – నాకిప్పుడు యిలాంటి మనుషులు పుట్టే దేశాన్ని వొట్టి ‘మట్టి’ అనుకుంటేనే బాగుణ్ణనిపిస్తోంది. లేకపోతే కొన్నాళ్ళకి దేశం మీద ఏవగింపు కలిగి, నాలో వుందనుకునే కొద్దిపాటి దేశాభిమానం చచ్చిపోతుందేమోనని భయం కూడా వేస్తోంది.
అలా ఆలోచనలు పేర్చుకుంటూ కొంతదూరం నడిచేక, ఎందుకో వెనక్కి తిరిగి చూడాలనిపించింది. చూశాను! నరసింహాచార్యులుగారి పాత పెంకుటిల్లు చిన్న అట్ట సెట్టింగులా కనబడింది. నాలో యిప్పుడు – ఒక గొప్ప కళాఖండాన్ని చూడలేకపోయాననే దిగులు తొలగిపోయినా ‘పేద మహాశిల్పి’ నరసింహాచార్యులు గారి ప్రేమనీ, తృప్తినీ, చరిత్ర స్థానాన్ని కాపాడగలిగానన్న సంతోషభావం కమ్మగా, తియ్యగా కలిగి పెరిగింది.
* * *
రచన: కర్లపాలెం హనుమంతరావు
మెడికల్ రిపోర్టు చూసింది శ్రావణి .
“మీ వదిన ప్రెగ్నెంట్ అన్నావు కదా! ఈ మధ్య కడుపులోని బేబీ హెల్త్ కండిషన్స్ సరిగ్గా ఎవాల్యుయేట్ చేయడానికి ఫాదర్స్, మెడికల్ హిస్టరీ కూడా చూస్తున్నార్లే . అందుకే మీ బ్రదర్ ఈ రిపోర్టు తీసుకున్నాడు లాగుంది” అంది.
“ఇంతకీ ఈ రిపోర్టుల్లో ఏముంది?”
“మీ బ్రదర్ హెచ్చైవీ. నెగెటివ్ రిపోర్టు రా ఇది”
“గర్భం వదినకయితే అన్నయ్యను టెస్ట్ చేయించుకోవలసిన అవసరం ఏముచ్చింది?”
“ఇది కామనే అన్నాగా! నా లెక్క ప్రకారం మీ వదిన కూడా ఇలాంటి టెస్టులు చేయించుకుని ఉంటుంది. విజయా డయాగ్నసిస్ లో ఎంక్వయిరీ చేయి!”
“నాకెవరు చెబుతారు శ్రావణీ! ఆ పుణ్యం కూడా నువ్వే కట్టుకోవాలి. ప్లీజ్.. నాకోసం” అన్నాడు రమణ లేస్తూ.
“రేపు నా డ్యూటికి ఆఫ్. పర్సనల్ గా వెళ్ళి చూస్తాలే . ఏదన్నా తెలిస్తే కాల్ చేసి నేనే చెబుతా” అని లోపలికి వెళ్ళి పోయింది శ్రావణి.
కొండను తవ్వి ఎలుకను పట్టినట్లయింది రమణ పరిస్థితి. చాలా డిజప్పాయింట్ అనిపించింది.
***
మూసిన కన్ను తెరవకుండా మంచం మీద పడి వుంది తులసమ్మగారు. అంత జ్వరంలో కూడా కోడలును గురించే ఆలోచనలు.
‘అదుండుంటే తనిలా పడివుంటే చూస్తూ వూరుకొనేదా! బలవంతంగానైనా అసుపత్రికి తీసుకెళ్ళేది. కాళ్ళనొవ్పులని బాధపడుతున్నా వినకుండా తనను గుళ్ళ కీ, గోపురాలకీ తిప్పి తీసుకొస్తుండేది. . పాపం! కట్టుకున్న మొగుడే మఠాలు పట్టుకుని తిరుగుతున్నా.. అది మాత్రం వేళకి కాఫీలు, టిఫిన్లు మందూ మాకులు అమర్చి పెట్టటంలో ఎప్పుడూ అలక్ష్యం చేయలేదు.
ఏ మాటకా మాటే! పిల్ల బంగారం. ఈ కాలంలో ఇలాంటి కోడలు దొరకడం నిజంగా నువ్వు చేసుకొన్న పూర్వ జన్మ సుకృతమే’ అని అయినవాళ్లు మాత్రం వూరికే ఎందుకుకుంటారు? అత్తగారు కనక తనకు అప్పడు ఒప్పుకో బుద్ధి కాలేదుగానీ.. అది లేని లోటు ఇప్పుడు ఇంట్లో కొట్టొచ్చినట్లు కనిపిస్తూనే ఉంది.
ఎక్కడికెళ్లిందో ? ఎందుకెళ్లిందో? ? ఏమయిందో ?
గది బైట ఎవరో తచ్చాడుతున్నట్లు ఆలాపన. లేచి చూద్దామంటే వళ్లు కర్రలు బిగించి కట్టినట్లు బిర్ర బిగుసుకొనుంది.
“ఎవరూ? ” అని కేక వేసింది. సమాధానం రాలేదు.
మనసులో మళ్ళీ ఆలోచనలు. దానిది గవర్నమెంటు ఉద్యోగం. నెలకు నలభై వేల జీతం. జీతం ఇట్లా వచ్చీరాగానే తెచ్చి అట్లా తన చేతిలో పోసేది . . ప్రసాదు గాడే ఇంకా ఇంట్లో సరిగ్గా ఇవ్వడు గాని.
ఆ పాడు తిరుగుళ్లూ, పేకాటా ! ఇది వచ్చిన తరువాత కదూ వాడింటి పట్టున ఈ మాత్రమైనా ఉండటం ! కోడలు పిల్ల తోడు, సహకారం లేకుండా లావణ్య పెళ్లి భారం దిగేనా? రమణగాడికింకా దారే ఏర్పడలేదు. తన సాధింపు సతాయింపుల వల్లే కోడలు ఇల్లు వదిలి వెళ్ళి పోయిందంటున్నారంతా. తనేం సాధించింది దాన్ని!
ఇల్లు పట్టకుండా పొద్దస్తమానం పార్టీలనీ, ఫంక్షన్లనీ, నాటకాలనీ, నాట్యాలనీ పెళ్లి అయిన ఆడది బైట తిరుగుతుంటే దాని కన్న తల్లయినా ఒక మాట అనకుండా ఉంటుందా? తను అత్తగారు కనక అది సాధింపు అయిపో యిందా?!
కడుపులోని బిడ్డ మంచి చెడ్డ అట్లా గాలికొదిలేసి తిరుగుతుంటే ఆయనా, దాని మొగుడూ నంగిరి పింగిరి వాళ్లు కనక అల్లాగా వూరుకున్నారు . కానీ.. ఇంటికీ అడపెద్ద అయివుండీ తను ఎందుకు నోరు మూసుకొనుండాలి?!
అదే కూతురు చేస్తే మాత్రం తను మందలించకుండా ఉంటుందా?! ఇంటిని ధర్మసత్రంలాగా మారుస్తానంటే . . చూస్తూ పూరుకోవడం తన వల్ల కానిపని.
సవతి తమ్ముణ్ణి తెచ్చి నట్టింట్లో పెట్టుకుని తిప్పుతానంటుంది . వద్దంటే .. దానికే ఇంతలా అలిగి ఇల్లొదిలి పోవాలా?
ఎదిగిన బిడ్డ నట్టింట్లో తిరుగుతున్నాడు . నోరు విడిచి ‘అమ్మా ! రెండొందలియ్యవే ‘ అనడిగితే తడుముకోకుండా రొంటి ముడి విప్పి ఇవ్వగలుగుతున్నదంటే, తను డబ్బు విషయంలో అంత గట్టిగా ఉంటుంది కాబట్టే కదా !
కాలేజీకి పోయే పిల్ల లావణ్య . కంటికి కాస్త నదురుగా ఉండాలంటే రెండు మూడు జతలు అవసరమవునా కాదా ! తనెంత గట్టిగా లేకపోతే పిల్లదాని మెడలో ఆ రెండు తులాల గొలుసు చేయించి పెట్టగలదూ!
బైటకు మెరమెచ్చులు పలికినా కోడలుకు లోపలెక్కడో ‘ఇదంతా నా డబ్బు. నా నిర్వాకంతోనే వీళ్ళంతా బతుకుతున్నారు ‘ అని ఉండే ఉంటుందని తన అనుమానం. లేకపోతే రవ్వంత కట్టడి చేయబోయినందుకే ‘చూడండి .. నేను లేకపోతే మీ సంసారాలే మైపోతాయో’నని సవాలు చేసినట్లు ఇల్లు విడిచి పోతుందా!? .. అదీ చెప్పా పెట్టకుండా!
రమణగాడికి బెజవాడ మనిషెవరో మధ్యలో ఉండి రెండు లక్షలిస్తే గవర్నమెంటు ఉద్యోగం తెప్పిస్తానన్నాడు. ‘ నెలకు యాభైవేలు జీతం. వదిన్నడిగి ఇప్పించవే!’ అని పాపం ఎంత పోరుపెట్టాడు పిల్లాడు. పడనిచ్చి చచ్చిందా ఇది!
“రోజులు బాగా లేవత్తయ్యా! బియస్సీ కూడా అవని వాడికి అంతంత జీతాలు. . అందులోనూ గవర్నమెంటులో.. ? ! ఎందుకైనా మంచిది. మందు విచారించి చూద్దాం” అంటూ ఆ పని మామగారికి అప్పిగించింది. కోడలు అట్లా పురమాయించిందో లేదో ఈయనగారు ఇట్లా గెంతుకుంటూ వెళ్ళి విచారించుకొచ్చారు. “మధ్య మనిషి వట్టి ఫోర్ ట్వంటీట! ఇది వరకు ఇట్లాగే కార్పొరేట్ ఆసుపత్రులకు కిడ్నీలమ్ముకుని కేసుల్లో ఇరుక్కున్నాట్ట ‘ అని రిపోర్టు .
ఆ కాస్త వంక చాలదా దీనికి.. మొండి చెయ్యి చూపేసింది!
లావణ్య దగ్గరికొచ్చేసరికీ అట్లాగే దయ్యం పట్టినట్లు ప్రవర్తించేది! ఇల్లు విడిచి ఇట్లా అర్థాంతరంగా వెళ్ళి పోవడానికి ఆరోజు లావణ్య పెళ్లి మీద ఇంట్లో అయిన రచ్చ కాదు గదా కారణం? !
కంచికచర్ల వెళ్లొచ్చిన మర్నాడు జరిగిన ఆ సంఘటన తులసమ్మ మనసులో మెదిలింది.
***
ఆ శనివారం రాత్రి ఇంట్లో అందరూ భోజనాలకు కూర్చోనున్నారు.
“లావణ్యను గురించి అత్తయ్య వాళ్ళేమన్నారమ్మా?” అని అడిగాడు ప్రసాదు .
“ఏమంటుంది! … మన పిల్ల అంత రంగు లేదని గునుస్తుంది . అక్కడికి దాని కూతురేదో మహా సౌందర్యరాశి అయినట్లు” అంది తులసమ్మ.
కుమారి సంగతి ఎత్తగానే చిరాకు పడ్డాడు ప్రసాదు.
మొదట్లో తన కొడుక్కి చేసుకోవాలనుకున్నారు తలసమ్మ. తమ్ముడిది మండలాఫీసులో రెవిన్యూ ఉద్యోగం. పిల్లనిచ్చి అల్లుణ్ణి చేసుకొని వాడికో దారి చూపిస్తాడేమోనని అప్పట్లో ఆశపడింది తులసమ్మ . వాడి అండ దొరికితే ఉత్తరోత్తరా రమణగాడిని కూడ గాడిలో పడేయవచ్చని ఊహ. లావణ్యను కాణీ కట్నం లేకుంగా వాడి కొడుకు మూర్తికి అప్పగించవచ్చని చాలా పెద్ద ప్లానులోనే ఉంది తులసమ్మ.
ప్రసాదు వాళ్ళ కంటికి అనలేదు.  ఏదో అమెరికా సంబంధం చేశారు. కుమారి వాడి దగ్గర రెండేళ్లు కూడా ఉండకుండా ఇండియా తిరిగొచ్చేసింది.
విడాకులు తీసుకున్న కూతురు, ఎక్కిరాని కొడుకు.. ఉద్యోగంలో ఇబ్బందులొచ్చి రెండేళ్ళ కిందటే గుండెనొప్పితో తమ్ముడు పోయాడు.
“అయినా మరదలు గీర తగ్గలేదు” అంది ఇప్పుడవన్నీ గుర్తుకొచ్చి తలసమ్మ.
“అదేం కాదులే. మగపెళ్ళివారు కదా.. ఆ మాత్రం బెట్టు ఉండకుండా ఉంటుందా!” అన్నారు తులసమ్మ భర్త శ్రీమన్నారాయణగారు.
ఆ మాటలకు నవ్వు వచ్చింది అర్చనకు. అది తన మీదనే  అనుకొని గయ్యిమని లేచింది అత్తగారి హోదాలో తులసమ్మగారు.
అయినా మధ్యలో తమాయించుకుని వివరాలు చెప్పుకొచ్చింది  కొడుకు ప్రసాదుకి “మూర్తికి కూడా మనమే ఇక్కడ ఏదన్నా ఉద్యోగం ఇప్పించుకొని అప్పడు చేసుకోవాలట. అదిరా మీ అత్తయ్య ఎత్తుగడ !”
ప్రసాదు గయ్యిమని లేచాడు. “తాను దూర సందులేదు. మెడకో డోలన్నట్లుంది. ఇక్కడ మన రమణగాడే గాడిదెద్దులాగా తిరుగు తుంటే వాడు కూడానా?”
దాంతో రమణకు పొడుచుకు రావడం.. తినే తినే కంచం ముందు నుంచి లేచిపోవడం.. కన్నతల్లిగా తులసమ్మ కడుపులో మంట రేపింది.
“ప్రసాదుగాడు ఈ మధ్యలో మరీ పెళ్లాం చెప్పినట్లు అడుతున్నాడు” అని చాలా కాలనుంచి కడుపులో రగులుతున్న మంటను ఆ గొడవల్లో పుసుక్కుమని బైటికే అనేసింది.
దాంతో ఎన్నడూ లేనిది అర్చన ఎందుకో భద్రకాళి అవతారం ఎత్తేసింది “అయిన దానికి కాని దానికీ మధ్యలో నన్నాడిపోసుకోవడం ఏం బావో లేదు అత్తయ్యగారూ! రమణకి డబ్బు సర్దనప్పటి నుంచి మీ విసుర్లు నా మీద ఎక్కువయ్యాయిు . అడ్డ దారిలో వెళ్లద్దనడం నేను చేసిన తప్పా? లావణ్య కూడా మీ అలుసు చూసుకుని నా మీద తైతక్కలాడాలని చూస్తుందీ మధ్య” .దాంతో ఎక్కడ నుంచి ఊడిపడ్డదో లావణ్య “నీ ఏడుపంతా నీ డబ్బుతో నాకు పెళ్లి చేయాల్సివస్తుందనేగా!” అంటూ.
“మీ డబ్బు లేకపోతే నాకు పెళ్లి అవదనుకోవద్దు. టాపిక్కు వచ్చింది కాబట్టి చెబుతున్నా.. నా కెవరూ సంబంధాలు చూడనక్కర్లేదు. నా పెళ్ళ నేను చేసుకోగలను”  అంటూ ఓ ఫోటో బల్ల మీదకు విసిరేసి పోయింది.
“వీడే నా కాబోయే మొగుడు. మీ మర్యాద నిలుపుకోవాలనుకుంటే నా పరీక్షలవగానే వెళ్ళి అడగండి! వెళ్లకపోయినా ఫర్వాలేదు. మా పెళ్లి నెవరూ ఆపలేరు” అంటూ విసురుగా వెళ్లిపోయింది.
“ఈ లావణ్య చచ్చింది వేసిన బాణాలతోనే కొంప సగం కూలింది. మిగతా సగాన్ని ఈ అర్చన మహాతల్లి కూల్చి పుణ్యం కట్టుకుంది.” అనుకుంది తలసమ్మ గారు.
“ఈ గొడవకే ఇల్లు వదిలి పెట్టి పోయిందా? మొగుడూ పెళ్లాల మధ్య ఏమన్నా జరిగిందా ? కడుపులో బిడ్డను పెట్టుకుని గాలి తిరుగళ్ళు తిరుగుతూనే ఉంది. ఈ మధ్య తరచుగా వంట్లో బాగుండటం లేదు. స్కూలుకు సెలవు పెట్టి విశ్రాంతి తీసుకోరాదా’ అంది తను.”
అదీ తప్పే! పెళ్ళయిన ఇన్నేళ్ళకు ఇంట్లో చిన్న పాపాయి దోగాడితే మంచి రోజులొస్తాయని తను సంబడ పడినంత సేపు పట్టలేదు . ఇంత ఆనందం ఈ ఇంటికి అచ్చిరాదనుకున్నాడేమో దేవుడు!
ఎదురుగా గోడమీది ఏడుకొండలవాడు నుదుటి నామాల వెనక నుంచి చూస్తున్నాడు! ఆ చూపులకు అర్థమేంటీ ? అర్చన అంతర్థానం వెనకున్న అంతరార్థం ఆ పరమాత్ముడికే తెలియాలి!’
***
గుమ్మం దగ్గర మళ్లీ ఏదో అలికిడయింది.
లావణ్య చేతిలో సెల్ తో లోపలికొచ్చింది. దాని మొహంలోని హావభావాలని చూసి తులసమ్మ ఏదో కీడు శంకించింది .
“ఏమైందే! వదిన్ని గురించి ఏమన్నా కబురు తెలిసిందా?”
“తెలిసింది. తెలిసింది! నీ కొడలు కడుపు తీయించుకోవడానికని ఇంట్లోనుంచి దొంగలా పారిపోయింది..” పెద్దగా అరిచింది తులసమ్మగారు. అంత నీరసంలో కూడా అంత పెద్ద గొంతుతో తల్లి అరవడం లావణ్యకు వింతగా అనిపించింది.
“నా వంట్లా గాని ఓపికుండి ఉంటే నిన్నీ పాటికి ముక్కలు ముక్కల కింద తరిగి పోసేదాన్ని. వదినంటే ఎంత గిట్టకపోతే మాత్రం ఇట్లాంటి కారుకూతలా నువ్వు కూసేదీ!”
“ఉన్న మాటే అంటే ఎందుకు అంతలా ఎగురుతావ్? కావాలంటే నువ్వే కాల్ చేసి అడుక్కో” అoటూ సెల్ లో ఓ నెంబర్ నొక్కి తల్లి మీదకు విసిరేసింది లావణ్య .
ఫోన్ లో అటుపక్క రమణగాడి గొంతు “అవునమ్మా ! లావణ్యకు నేనే చెప్పాను.” అంటూ విజయా డయాగ్నసిస్ సెంటర్ వాళ్ల మెడికల్ రిపోర్టు వివరాలన్నీ చెప్పడం మొదలుపెట్టాడు.
వింటున్న తులసమ్మ మొహం జేవురించింది. మంచం మీద అట్లాగే సోలిపోయిన తల్లి పరిస్థితి చూసి కంగారుగా బైటికి పరుగెత్తింది లావణ్య సెల్ ఫోన్ అందుకొని.
—
లావణ్య అదే పనిగా శేషు నెంబరుకు ప్రయత్నం చేస్తోంది . సెల్ రింగవుతోంది గాని .. రెస్పాన్స్ లేదు!
ఏమయినాడు మహానుభావుడు? మూడు రోజుల్నుంచి మనిషి పత్తాలేడు !
లావణ్యకు భయం పెరిగిపోతోంది.
“నీ పరీక్షలు అయిందాకా ఎవరి దగ్గరా మన లవ్ మేటర్ లీక్ చేయద్దు. మీ వాళ్ళు కట్టడిచేస్తారు. నిన్ను చూడకుండా నేనుండలేను” అన్నాడు శేషు.
“ఛ ! తనే తొందరపడింది ఆ రోజు ఇంట్లో అన్నల దగ్గర అందరి ముందు. ఆడవాళ్ళు నేచురల్ గా ఎమోషనల్ని దాచుకోలేరు” అంటుంటాడు శేషు.
మరి అర్చన వదిన కూడా ఆడదేగా! తనంత కూల్ గా ఇంట్లో నుంచి ఎలా వెళ్ళిపోయింది!
వదిన మిస్సింగ్ కు తన లవ్ మేటర్ కీ ఏమన్నా కనెక్షన్ ఉంటుందా? రమణగాడిచ్చిన సమాచారాన్ని ఆ శేషుతో షేర్ చేసుకొందా మనుకుంటే వాడసలు లైన్ లోకొచ్చి ఛస్తేగా! తానిచ్చిన బంగారాన్ని ఏం చేసాడో? కొంపదీసి వదినలాగా వాడూ… !
‘ఛ. ఛ! నిజమైన ప్రేమకు అనుమానాలుండకూడదు. తను శేషుని నిజంగానే ప్రాణానికి మించి ప్రేమిస్తోంది . అందుకే కంచికచర్ల మూర్తి బావ సంబంధం తప్పిపోయిందనగానే బోలెడంత సంబరపడింది. ఇంట్లో అందరితోను ఈ శేషు అండ చూసుకొనే విరోధం తెచ్చుకుంది.
సందు దారికితే చాలు.. వదిన తనకు ఎన్ని సంగనాచి నీతులు బోధించేది? ఇప్పుడు తనే ఎవరినో తగులుకుని ఏగించుకుని పోయింది!.
వదిన ఇలాంటి పనులు చేస్తుందని తనైతే ఊహించుకోలేక పోయింది. కాని శేషు అభిప్రాయం వేరుగా ఉంది. “మీ వదిన ఎట్లాంటిదో నాకు ఎప్పుడో తెలుసు. నేను నీకు రాసిన లవ్ లెటర్స్ చూపించి బ్లాక్ మెయిలుకి దిగింది తెలుసా ! వాటిని చూపించి బెదిరించింది రెండు మూడు సార్లు.. మరీ!” అన్నాడు శేషు.
తను షాకయింది.
ఆ డెవిల్ తను లేనప్పుడు తన రూములో దూరి శేషు రాసిన లెటర్స్ ను కాజేసిందన్న మాట ! తన వల్ల శేషు పాపం ఎంత ఇబ్బంది పడ్డాడు!
తను బాధపడుతుంటే శేషు అన్నాడు, “ఆ లెటర్సు చూపించి మీ వదిన నిన్ను పెళ్ళి చేసుకోమని డిమాండ్ చేస్తే అర్థం చేసుకునే వాడినే ! తను నా దగ్గర నుంచి మనీ ఎక్స్పెక్ట్ చేస్తుంది లావణ్యా!”
“మనం వెంటనే మేరేజ్ చేసుకుంటే ఇంకెవరూ ఏమీ చేయలేరుగా శేషూ?” అని తను అడిగితే “మేడమ్ ! మాకూ తమరి కన్నా తొందరగానే ఉందిక్కడ. నీ ఎగ్జామ్స్ డిస్టర్బ్ చెయ్యడమెందుకని చూస్తున్నా! రేపే కదా నీ ఫైనల్ పేపర్. ఎల్లుండి ఈ పాటి కల్లా మనం కోయంబత్తూర్ లో ఉంటాం” అన్నాడు శేషు.
“నా ఫ్రెండొకడు అక్కడ ఫైనాన్స్ బిజినెస్ లో ఉన్నాడు. నన్నూ పార్టనర్ గా జాయినవమంటున్నాడు. స్టేట్స్ కి వెళ్ళాలని దాచుకున్న సొమ్మును వాడికి డైవర్ట్ చేయాలా వద్దా అని ఆలోచిస్తున్నాను. ఆ క్యాష్ నేమో ఇప్పుడు మీ వదినమ్మ డిమాండ్ చేస్తుండె నా లవ్ లెటర్స్ చూపించి” అన్నాడు శేషు.
“ఇవ్వద్దు. మా వదిన్ని కేర్ చేయద్దు! ఏం చేస్తుందో చూద్దాం!”
“అది నిజమే కానీ, నాకు ఎస్సై పోస్టు వచ్చే ఛాన్సుంది . ఇట్లాంటి లెటర్స్ బైటపడి పోలీసు కేసయితే వచ్చే ఉద్యోగం కూడా వెనక్కు పోతుంది. అదే చూస్తున్నా” అన్నాడు శేషు.
శేషుని సేవ్ చేయడానికి ఎలాగైనా ఆ లవ్ లెటర్సు తిరిగి సంపాదించాలని డిసైడయింది తను. వదిన బీరువా నుండి వాటిని తస్కరించే అవకాశం కోసం ఎదురుచూసింది.
నల్లకుంట రామ్మూర్తి బాబాయిగారింట్లో బారసాలకని ముందురోజే అమ్మ వెళ్ళిపోవడం… పెద్దన్నయ్య డ్యూటీకి, నాన్న మఠానికి వెళ్ళడంతో ఏకాంతం దొరికింది. రమణగాడు ఇంట్లో లేని సమయం చూసి వదిన గదిలో దూరింది. ఆమె స్నానాల గదిలో ఉంది. తాళం బీరువాకే వేళాడుతోంది.
లెటర్స్ కోసం వెదుకుతుంటే అవి కనిపించ లేదు గానీ… లాకర్ లో వున్న గోల్డ్ బాక్సు చేతికి తగిలింది. అవి తీసే వేళకి వదిన బాత్ రూమ్ గడియ తీస్తున్న చప్పుడయింది. చప్పున బాక్సుతో సహా తను బైటకు తప్పుకుంది.
వదిన వెళ్ళి పోయిన తరువాత శేషుకు కాల్ చేసి బంగారం మేటర్ చెప్పినప్పుడు లెటర్సు దొరకనందుకు బాధపడిన దానికన్నా .. బంగారం దొరికినందుకు ఎక్కువగా ఆనందించినట్లనిపించింది .
“సమయానికి సొమ్ము అందించి ఆ దేవుడు కూడా మన ప్రేమను ఆశీర్వదించాడు. ఆ గోల్డునెట్లాగో తంటాలు పడి కేష్ గా మారుస్తా.. వెంటనే తీసుకురా!” అని తాము ఎప్పుడూ కలుసుకునే స్పాటుకి పిలిపించుకున్నాడు.
బంగారం చేతిలో పడగానే “షాపులు క్లోజ్ చేసేలోపలే కేష్ చెయ్యాలి. టైం లేదు. నువ్వు లగేజీతో రడీగా ఉండు” అంటూ బైక్ మీద దూసుకుపోయాడు. ఆ పోవడం పోవడం ఇవాళ దాకా అయిపూ ఆజా లేడు!
ఇంట్లో దొంగతను విషయం బైటి పడేలోపలే వదినమ్మ ఎపిసోడ్ మొదలయింది.
ఇంటి బంగారమే మాయమైపోతే , ఇక వంటి బంగారాన్ని గూర్చి చింతెవరికుంటుంది ఇప్పుడు!
వాకిట్లో ఏదో బండాగిన చప్పుడుకు ఈ లోకంలోకొచ్చింది లావణ్య .
పోలీస్ వ్యాన్! . .
***
పోలీస్ వ్యాన్ లో లేడీ కానిస్టేబుల్ కనిపించింది .
శ్రీమన్నారాయణగారు బయటికొచ్చారు.
“సార్! మీ అమ్మాయిని ఇంటరాగేషన్ చేయవలసి వచ్చింది. స్టేషన్ కు తీసుకువెళుతున్నాం. కావాలంటే మీరూ వెంట రావచ్చు” అన్నాడు యూనిఫాంలో ఉన్న కానిస్టేబుల్ ఒకడు .
లావణ్య తండ్రితో సహా బండి ఎక్కింది .
పోలీస్ స్టేషన్ లో ఎస్సై గారు విచారణ చేస్తున్నారు.
శేషు ఫోటో చూపించి “ఈ అబ్బాయి నీకు తెలుసా?”
“తెలుసు సార్!”
“ఎలా? క్లాస్ మేటా? కాలేజీ సీనియరా? ఇంకేమైనానా?”
“ఫ్రెండ్ .. పేరు శేషగిరి సార్ !”
“అలాగా! ఏం చదువుతున్నానని చెప్పాడు?”
“ఎమ్. టెక్ చేసాడు. పాత గాంధీ మెడికల్ కాలేజీ ఎదురుగా ఉన్న రెస్టరెంట్ లో పి.ఆర్. ఓ సార్!”
“ఫ్రెండన్నావు. నువ్వేమో మా ఇంకా కాలేజీలో చదువుకుంటున్న అమ్మాయివి. వాడేమో పెళ్ళయి.. ఇద్దరు పిల్లలకు తండ్రి”
‘”నో” అని అరిచింది లావణ్య . “హి ఈజే బ్యాచిలర్ . మేమిద్దరం. తొందర్లో మారేజి కూడా చేసుకోబోతున్నాం” అంది తెగించి.
ఇంత దాకా పక్కనే తండ్రి ఉన్నాడని నిజం చెప్పలేదుగాని ఇంకా సైలెంటుగా వుంటే తను చేసిన బంగారం దొంగతనం అన్యాయంగా వాడి మీద పడుతుంది. ఎస్సై ఉద్యోగానికి ఇబ్బంది.
“సార్! ఆ బంగారం మా వదినది. కాజేసింది నేను. శేషుకేమీ తెలీదు. కావాలంటే నా మీద కేసు బుక్ చేసుకోండి, ప్లీజ్ .. లీవ్ హిమ్ !”
ఎస్సైగారు కూల్ గా అన్నాడు “బంగారమేంటి ? శేషేంటి ? అతడి పేరు శేషు కాదమ్మా. నరసింహరాజు. వీడు ఏ రెస్టరెంటులోనూ ఏమీ కాడు. బ్లడ్ బ్యాంకులకి బ్రోకర్ . వీడిని అరెస్టు చేసింది ఒక్క దొంగతనం కేసు మీదే కాదు. చీటింగ్, అడల్టరీ, అమ్మాయిలను ప్రేమ పేరుతో ట్రాప్ చేయడం.. వగైరా వగైరా! వాడి సెల్ ఫోన్లో నీ నెంబరు కూడా ఉండబట్టి ఇంటరాగేషన్ కోసం పిలిపించాం . ఈ స్టేట్ మెంట్ మీద సంతకం చేసి ఇంటికి పో! ఇలాంటి డాఫర్స్ వలల్లో పడకండమ్మా ! మీ వదినగారు మా పాపకి టీచర్ . ఆ గౌరవంతో బంగారం దొంగతనం కేసు వదిలేస్తున్నా!” అని పెద్ద లెక్చరే దంచాడా ఆఫీసర్.
తండ్రితో కలిసి ఇంటి కొచ్చిందేగాని పెద్ద షాక్ లో ఉందిప్పుడు లావణ్య.
మర్యాడు అన్ని పేపర్లలో ఆ శేషు.. అలియాస్ నరసింహరాజుని గురించి ఫుల్ పేజీ క్రైం స్టోరీసే !
డబ్బు కోసం రక్తదానం చేసేవారిని వలేసి పట్టుకుని రక్త నిధి కేంద్రాలకు తరలించే ఒక దళారి ముఠా రాష్ట్రంలో కొంతకాలంగా చురుగ్గా పనిచేస్తోంది. ఒక యూనిట్ రక్తం దానం చేస్తే దాతకు 1500 రూపాయలు పరిహారంగా ఇచ్చే కేంద్రాలు రాష్ట్రంలో కొన్ని అనధి కారికంగా పనిచేస్తున్నాయి. పేదవారి అవసరాలను తమ వ్యాపారానికి మదుపుగా వాడుకునే ఇలాంటి దొంగ రక్తనిధి కేంద్రాలకు దళారులే వెన్నూ దన్నూ .
ఈ మధ్య తూర్పుగోదావరి జిల్లా రాజమండ్రిలో రోడ్డు ప్రమాదానికి గురయి తీవ్రంగా గాయపడిన ఒక పోలీస్ కానిస్టేబుల్ కి అత్యవసరంగా రక్తం అవసరం కావడంతో అందుబాటులో ఉన్న ‘ ప్రగతి రక్తనిధి కేంద్రం’ నుంచీ రెండు రక్తం పేకెట్లు తెచ్చి ఎక్కించారు. తరువాతి చికిత్స కోసం వైద్యులు రక్త పరీక్షలు నిర్వహించి రక్తంలో మలేరియా క్రిములున్నట్లు నిర్ధారించారు. అంతకు ముందే నిర్వహించిన రక్త పరీక్షలలో ఆరోగ్యంగానే ఉన్న రోగికి రక్తనిధి తాలూకు రక్తం ఎక్కించిన తరువాత మలేరియా సోకిందని రోగి బంధువులు రోజంతా ఆందోళనలు నిర్వహించడంతో రక్తనిధి కేంద్రాల పని తీరు మీద రాష్ట్ర వ్యాప్తంగా చర్చ మొదలయింది . ప్రభుత్వాదేశాల మేరకు గవర్నమెంట్ డాక్టర్లు ఒక బృందంగా ఏర్పడి ప్రయివేట్ రక్తనిధి కేంద్రాలకు అందే రక్తం తాలూకు నమూనాలను పరీక్షించి ఒక నివేదికను తయారుచేసారు. డబ్బుకోసం రక్తాన్ని అమ్ముకునే వారిని సేకరించి బ్లడ్ బ్యాంకులకు పంపించే దళారీ ముఠాను వలేసి పట్టుకునే క్రమంలో ‘నరసింహరాజు ఎలియాస్ శేషు ఎలియాస్ జకరయ్య ఎలియాస్ బాషా’ అనే ప్రముఖ నేరస్తుడు పట్టుబడ్డాడు. ఇతనికి అనేక అసాంఘిక కార్యకలాపాలలో ప్రత్యక్ష , పరోక్ష ప్రమేయం ఉందన్న నిజాలు ఇప్పుడు ఒక్కొక్కటిగా వెలుగులోకి వస్తున్నాయి. అమ్మాయిలను ప్రేమ పేరుతో వంచించి, పెళ్ళి చేసుకొంటానని ప్రలోభ పెట్టి ఖరీదైన హోటళ్లలో కామకలాపాలకు దించి .. వాటిని బ్లూ ఫిల్ముల రూపంలో సొమ్ము చేసుకొనే ఒక కోయంబత్తూరు ముఠాకు సంబంధించిన వ్యక్తి ఇతను. .
లావణ్య ఇంకా ముందుకు చదవలేకపోయింది.
ఇంకా వుంది…
రచన: గిరిజ పీసపాటి
ఆ రోజు షాపుకి రానని ముందే చెప్పి ఉండడం వల్ల ఇంట్లోనే ఉండిపోయింది నాగ. కాసేపటికి ఢిల్లీ వచ్చి అమ్మమ్మతో కబుర్లు చెప్పి, నానిని తీసుకొని పనికి వెళ్లిపోయాడు. పదకొండు గంటలకల్లా వంట ముగించిన వసంత, ముందుగా అమ్మమ్మకి భోజనం వడ్డించింది. అమ్మమ్మకి మడి, ఆచారం, ఎంగిలి వంటి పట్టింపులు ఎక్కువ. కనుక వీళ్ళతో కలిసి తినదు.
అమ్మమ్మ తినగానే, నాని కూడా రావడంతో అందరూ కలిసి భోజనాలు ముగించి కాసేపు విశ్రాంతి తీసుకున్నారు. మార్చి నెలాఖరు కావడంతో అప్పటికే ఎండలు తీవ్రతను సంతరించుకున్నాయి.
అందరూ నడుం వాల్చాక “గిరీ! సాయంత్రం ఒకసారి నువ్వు ఉద్యోగానికి అప్లై చేసిన షాప్ కి వెళ్లి, నీ ఉద్యోగం విషయం కనుక్కో! పర్సనల్ గా చూస్తే  తప్పకుండా ఉద్యోగం ఇస్తారు.” అంది నాగ.
“సరేనమ్మా! అక్కని తీసుకుని వెళతాను” అన్న గిరిజ మాటలు విన్న వసంత “నేను రాను. సాయంత్రం అమ్మమ్మకి ఫలహారం తయారు చేసి, వంట కూడా చేయ్యాలి. నువ్వు ఒక్కదానివే వెళ్ళి మాట్లాడి రా!” అంటూ ఖరాఖండిగా చెప్పింది.
“నేనొక్కదాన్నీనా! ఊహూఁ…! నాకు భయం. నువ్వూ రా అక్కా! నీ ఉద్యోగం గురించి కూడా కనుక్కోవాలి కదా!” బతిమాలు తున్నట్టు అడిగింది గిరిజ.
“నా ఉద్యోగం గురించి అడగాలనుకుంటే నేను రేపు ఉదయం వెళ్లి అడుగుతాలే! సాయంత్రం నాకు చాలా పని ఉంది. అయినా ఉద్యోగం వచ్చాక రోజూ నీ వెంట నేరాగాలనా? అప్పుడైనా నువ్వు ఒక్కదానివే వెళ్లాలి. భయం భయం అంటే జీవితాంతం భయం పోదు. నువ్వే వెళ్లి అడగాలి. అడుగుతున్నావు కూడా!” శాశిస్తున్నట్లుగా ఉన్న అక్క మాటలకు బదులు చెప్పలేక, కోపంగా అటువైపు తిరిగి పడుకుంది గిరిజ.
వీళ్ళ సంభాషణ విని, చిన్నగా నవ్వుకుంటున్న తల్లిని చూసి, అలిగి అటు తిరిగి పడుకున్న చెల్లెల్ని బొటనవేలుతో సైగ చేసి చూపిస్తూ, నవ్వేసింది వసంత. అంతకుముందు రోజు ఇద్దరి కూతుర్ల మధ్య జరిగిన సంభాషణ విన్న నాగ, పెద్ద కూతుర్ని ఉద్యోగ విషయంలో ఇక బలవంతం చేయదలచుకోలేదు.
వసంతకి ఉన్న అంగవైకల్యం గురించి ఎవరు వేలెత్తి చూపినా తట్టుకోలేదు. అందుకే ‘దానికి ఇష్టమైతేనే ఉద్యోగం చేస్తుంది. లేకపోతే లేదు.’ అని ఆ రోజే నిర్ణయించుకుంది. అందుకే ఉద్యోగం గురించి కనుక్కోమని గిరిజకి మాత్రమే చెప్పింది.
తల్లి చెప్పినట్లుగానే సాయంత్రం బయలుదేరి తను ఉద్యోగం కొరకు అప్లై చేసిన షాప్ కి వెళ్ళింది గిరిజ. షాప్ లోపలికైతే అడుగుపెట్టింది గానీ, కస్టమర్లతో కిటకటలాడుతున్న షాప్ ని చూడగానే ఎవరిని పలకరించాలో, ఎవరితో మాట్లాడాలో అర్థం కాక అయోమయంగా ఎంట్రన్స్ డోర్ దగ్గరే నిలబడిపోయింది.
ఇంతలో ఒక అబ్బాయి గిరిజని చూసి కస్టమర్ అనుకొని “ఏం కావాలి మేడమ్?” అని మర్యాదగా అడిగాడు. “షాపు ఓనర్ గారిని కలవాలి” అంది తడబడుతూ.
“ఏం పని?” ఈసారి మర్యాదతో పాటు కాస్త కుతూహలం వినిపించింది ఆ అబ్బాయి కంఠంలో.
“ఉద్యోగం కోసం అప్లై చేశాను. ఒకసారి కనుక్కుందామనీ…” అంది కాస్త ధైర్యాన్ని కూడదీసుకునే ప్రయత్నం చేస్తూ.
“ఓ అలాగా! నాతో రండి” స్నేహపూర్వకంగా  చిరునవ్వుతో అంటూ… డోర్ దగ్గర నుండి నాలుగు అడుగులు ముందుకి, మరో నాలుగు అడుగులు ఎడమ చేతి వైపు వేసి, అటువైపు తిరిగి పక్కనే ఉన్న కస్టమర్ కి ఏదో వివరిస్తున్న ఒకాయనను ఉద్దేశించి “సార్! మిమ్మల్ని కలవడానికి ఈవిడ వచ్చారు!” అని చెప్పాడు.
‘పదహారేళ్ల దాన్ని పట్టుకొని ఈవిడ అంటాడేంటీ అబ్బాయి. చిత్రంగా ఉందే!’ మనసులో అనుకుంటుండగానే… అప్పటివరకు కస్టమర్ తో నవ్వుతూ మాట్లాడుతున్న ఆయన ఇటువైపు తిరిగి అదే నవ్వు ముఖంతో “చెప్పండమ్మా!” అన్నారు.
ప్రశాంతంగా ఉన్న ఆయన నవ్వు ముఖం చూడగానే ధైర్యం వచ్చిన గిరిజ “సర్! న్యూస్ పేపర్ లో సేల్స్ గర్ల్స్ కావాలని మీరు వేసిన ఉద్యోగ ప్రకటన చూసి అప్లై చేశాను. ఒకసారి మిమ్మల్ని ఆ విషయం కనుక్కుందామని వచ్చాను” అంటూ ఏ డేట్ న, ఏ న్యూస్ పేపర్లో ప్రకటన చూసి అప్లై చేసిందీ కూడా చెప్పింది.
అప్లికేషన్ ఫామ్ కి పాస్ పోర్ట్ సైజ్ ఫొటో కూడా జత చేసింది కనుక, ఆయన తనని గుర్తు పట్టొచ్చనే ఆశ లేకపోలేదు. కానీ, ఆయన ముఖంలో ఎక్కడా ఆ భావం గోచరించలేదు సరి కదా “ఇప్పుడు షాపు బిజీగా ఉంది. రేపు ఉదయం రండి” అన్నారు.
“ఉదయం ఎన్నింటికి రమ్మంటారు సర్?” అడిగింది.
“తొమ్మిది గంటలకు రండి” అని చెప్పి తిరిగి కష్టమర్ కి ప్రోడక్ట్ గురించి ఎక్స్ప్లెయిన్ చేయడంలో మునిగిపోయారాయన.
చేసేదేమీ లేక నిరాశగా వెనుతిరిగి కాళ్లీడ్చుకుంటూ ఇంటికి వచ్చేసి, జరిగిన విషయం తల్లికి, అక్కకి వివరించింది.
“అన్నిటికీ అలా నిరాశపడుతూ నెగిటివ్ గా ఆలోచించకు. షాప్ బిజీగా ఉందని నువ్వే చెప్తున్నావు. రేపు ఉదయం రమ్మన్నారుగా! నిన్ను, నీ క్వాలిఫికేషన్ చూశాక ఖచ్చితంగా తీసుకుంటారు. నాకా నమ్మకం ఉంది. రేపు ఉదయాన్నే తొమ్మిది గంటలకి మళ్ళీ వెళ్ళు” అన్న తల్లి మాటలకు ‘సరే’ అన్నట్టు తల ఊపింది.
మర్నాడు ఉదయాన్నే లేచి, తనకెంతో ఇష్టమైన తెలుపు రంగు మీద స్కై బ్లూ, ఇంక్ బ్లూ కలర్స్ తో ఎంబ్రాయిడరీ వర్క్ చేసిన చుడిదార్ వేసుకుని పావు తక్కువ తొమ్మిది కల్లా బయలుదేరి షాప్ కి వెళ్ళింది. ఇంకా షాప్ తెరవలేదు. అప్పటికే చాలామంది స్టాఫ్ వచ్చి షాప్ ముందు నిలబడి మాట్లాడుకుంటున్నారు.
మరీ వాళ్ల మధ్య, షాప్ ముందే నిలబడితే బాగోదని, షాప్ కి సరిగ్గా ఎదురుగుండా రోడ్డుకి ఇవతల వైపు ఖాళీగా ఉన్న పేవ్ మెంట్ మీద నిలబడింది. వాళ్లలో నిన్న తనను ఓనర్ దగ్గరికి తీసుకెళ్ళిన కుర్రాడు కనపడలేదు. వాళ్లలో కొందరు తనని చూడడం, తన గురించి ఏదో మాట్లాడుకోవడం కనబడుతూనే ఉంది. అయినా తనను కాదన్నట్టు దిక్కులు చూస్తూ చేతులు కట్టుకుని నిలబడింది.
అరగంట దాటాక తొమ్మిది గంటల ముప్పై నిమిషాలకు మారుతి వ్యాన్ ఒకటి వచ్చి షాప్ ముందు ఆగడం, ఒక కుర్రాడు పరుగు పరుగున వాన్ దగ్గరకెళ్ళి, తాళాలు అందుకొని షట్టర్ ఓపెన్ చేయడం కనబడింది. వ్యాన్ పార్కింగ్ లో పెట్టి దిగుతున్న ఓనర్ గారిని చూసి, గబగబా రోడ్డు క్రాస్ చేసి వెళ్లి, ఆయనను కలిసి, విష్ చేసింది.
“వచ్చారా!” అంటూ గిరిజని పలకరించి “మీ అప్లికేషన్ చూసానమ్మా! నేను కబురు చేస్తాను” అని మరో మాటకి అవకాశం ఇవ్వ కుండా షాప్ లోకి వెళ్లిపోయారాయన. ఆయన వెంటపడి మరో మారు అడుగుదామనుకొని కూడా, చిన్నతనంగా అనిపించి వచ్చిన దారినే తిరిగి ఇంటిదారి పట్టింది.
నెల రోజులు గడిచాయి. కానీ షాప్ నుండి ఏ కబురు రాలేదు. కనబడిన వాంటెడ్ కాలమ్స్ కి అప్లై చేస్తూ ఇంటర్వ్యూ కోసం ఎదురు చూస్తోంది. ఒక్కరి దగ్గరి నుండి కూడా పిలుపు రావట్లేదు.
అమ్మమ్మ మాత్రం గుడులు, గోపురాలు  తిరిగుతూ అక్కడి పూజారులతోను, గుడికి వచ్చే వారితోను పరిచయాలు పెంచుకుని, ఎక్కడైనా వంట పని ఉంటే చెప్పమని చెప్తోంది. ఆవిడ పరిచయాలు పెంచుకోవడంలో చూపుతున్న చొరవకి, నేర్పరితనానికి చాలా ఆశ్చర్యపోతున్నారు తల్లీపిల్లలు.
ఇంతలో ఒకరోజు ఉదయం ‘ఇన్నోవేషన్స్’ అనే షాప్ నుండి మధ్యాహ్నం మూడు గంటలకు ఇంటర్వ్యూకి రమ్మని గిరిజకు కాల్ లెటర్ వచ్చింది. ఇంట్లో వాళ్లకు ఆ లెటర్ చూపించి ఆనందంతో గంతులు వేసింది.
********** సశేషం ***********

రచన: సుజాత తిమ్మన
బలపం పట్టిన పసి కరము
ఓం నమః  చెప్పే స్వరము
అమాయక చూపుల సరము
దేవునిచే పొందిన వరము 
అమృతవాక్కులు రాసే కలము
మానవతే మనందరి కులము
గంగమ్మ ఇచ్చిన ఈ జలము
పవిత్రతను వెలికి తీసే హలము 
ఒక్కటై ఉంటేనే అది  మనము
కలిసి పనిచేస్తే ఎంతో ఘనము
సంతోషమే మనకున్న ధనము
పసినవ్వుల పువ్వుల వనము
***
రచన: ప్రకాశ లక్ష్మి
వచ్చింది, వచ్చింది పౌష్య లక్ష్మీ,
తెచ్చింది, భువికి హరివిల్లు శోభ,
లేతగరిక మీద మంచు బిందువులు,
మంచి ముత్యాలు గా, లేత సూర్యకాంతిలో
మెరయు,
హరిదాసుల హరి స్మరణ కీర్తనలు,
డూ,డూ బసవన్న ల  ఆటపాటలతో,
ఇంటి ముంగిట రంగవల్లుల మధ్య గొబ్బెమ్మలతో,
 కొత్త పంటలు తో గాదెలు నిండి,
ైబోగి మంటలతో చలిపులి తరిమివేయగా,
కొత్త గా పెళ్ళి అయిన దంపతుల ముద్దు ముచ్చట్లు,
బావామరధళ్ళ సరసాలు,
కమ్మనైన పిండి వంటల ఘుమఘుమలతో,
గగనానికి గాలిపటాల గింగిరాలు,
కోడిపందాల పౌరుషాల బరిలో,
పసిపిల్లలకు బోగి పండ్లు, బొమ్మలకొలువులు,
వేకువ జామున కోవెలలో మోగే జేగంటలు,
గోదారంగనాధుల పరిణయానికి నాంది పలుకుతు,
ఆళ్వారుల దివ్య ప్రబంధాల పాశురాలు పఠింప,
సంక్రాంతి లక్ష్మికి స్వాగతం పలుకుతూ,
భువిలో జనులకు నవనవోన్మేష,
ఆనందంలో మునిగి ఉన్నారు.
రచన: ములుగు లక్ష్మీ మైథిలి
క్రిమి రక్కసి విలయాన్నే
సృష్టించిన కాలమదియె
దేశమందు చెడు రోజులె
తలపించిన కాలమదియె!
దేశాన్ని కాపాడే
దళపతికే నివాళులే
భరతభూమి కన్నీటితో
విలపించిన కాలమదియె!
దశాబ్దాల  సుస్వరాలె
ప్రపంచమే కదిలించెను
స్వర్గపురికి గళములనే
తరలించిన కాలమదియె!
కవనాఝరి చిత్రసీమలొ
సిరివెన్నెలె కురిపించెలె
గగనవీధి నిలిచేలా
మరలించిన కాలమదియె!
శివనృత్య పదఘట్టన
కైలాసం  చేరిపోయె
పాండిత్యపు రచయితలనె
కదిలించిన కాలమదియె!
మహమ్మారి అలధాటికి
అసువులే విడిచిరిగా
అవనిలోన పుణ్యాత్ముల
స్మరించిన కాలమదియె!
గడిచిపోయె గతకాలపు
మహామహుల తలచెనులే
లక్ష్మిమదిలొ శ్రద్ధాంజలి
అర్పించిన కాలమదియె!!
*******************

కొత్త సంవత్సరానికి స్వాగతం… సుస్వాగతం.. అప్పుడే ఒక సంవత్సరం అయిపోయిందా.. కొత్తసంవత్సరపు వేడుకలు ఇంకా పాతబడనేలేదు పన్నెండు నెలలు, బోలెడు పండుగలు గడిచిపోయాయా?? కాలం ఎంత వేగంగా పరిగెడుతుంది కదా.. ఆదివారం .. హాలిడే అనుకుంటే వారం తిరిగి మళ్లీ ఆదివారం వచ్చేస్తుంది.. కాలం వేగం పెంచిందా… మనం మెల్లిగా నడుస్తున్నామా అర్ధం కాదు..
కొత్తసంవత్సర వేడుకలు అయిపోయాయి అనుకుంటూ ఉండగానే తెలుగువారి ముఖ్యమైన పండుగ ముగ్గులు, పతంగుల పండుగ వచ్చేస్తుంది. ముచ్చటగా మూడురోజులు వైభవంగా జరుపుకునే పండుగ సంక్రాంతి..
ముగ్గులు వేలాది సంవత్సరాలుగా జీవించి ఉన్న జానపద రూపం! భారతదేశపు సంప్రదాయ కళ!
ప్రతీరోజూ ఉదయం ముగ్గులు వేయటం యోగాసనాలు వేసిననంత ఫలం.
సంప్రదాయ ముగ్గులు వేయడానికి ఉపయోగించే పొడి – బియ్యపు పిండి చీమలు వంటి అల్పప్రాణులకు ఆహారంగా మారుతుంది.
సంప్రదాయంగా మట్టినేలపై పేడ నీటిలో కలిపి, కళ్ళాపి చల్లి ముగ్గులు వేస్తారు. ఈ పేడ యాంటిబయాటిక్కుగా పనిచేస్తుంది. ముగ్గులు గణితశాస్త్రపరంగా కూడా సౌష్టవ ధర్మాన్ని కలిగి ఉంటాయి.
తెలుగువారి ముగ్గులలో చుక్కల ముగ్గులు ఎక్కువ, ఉత్తరాది వారి రంగోలిలో గీతల ముగ్గులు ఎక్కువ.
ముగ్గుల గురించి కొన్నిమాటలు చెప్పుకుని భోగి, సంక్రాంతి,కనుమ పండగ శుభాకాంక్షలు మీ(మన) అందరికీ తెలియజేస్తున్నాము.
మరో ముఖ్య విషయం… ఈ మాసం నుండి  మాలిక పత్రికలో పిల్లలకోసం  ‘బాల మాలిక’ కథల ఖజానా మొదలుపెట్టాము. మీలో ఎవరైనా ఈ శీర్షికకోసం కథలు పంపించవచ్చు. ఈ నెలలో మొదటగా నండూరి సుందరీ నాగమణిగారి కథ చదవండి.. మీ పిల్లలకు చదివి వినిపించండి.. చదివించండి.. మీరు వినండి..
మరో కొత్త శీర్షిక రాస్తున్నారు నండూరి సుందరీ నాగమణి.. మన సినిమాల్లోని మధురమైన పాటలను సవివరంగా పరిచయం చేయబోతున్నారు “సుందరము- సుమధురము”  ఈ శీర్షిక పేరు.
 
మీ రచనలు పంపవలసిన చిరునామా: maalikapatrika@gmail.com
 
ఈ జనవరి మాసపు విశేషాలు
1. వెంటాడే కథ – 16
2. విరించినై విరచించితిని… 2 , తనికెళ్ల భరణి
3. సుందరము – సుమధురము – 1
4. కంభంపాటి కథలు – కౌసల్య నవ్విందిట
5. జీవనవేదం-5
6. పరవశానికి పాత(ర) కథలు – చెన్నకేశవ జావా అమ్మేశాడు
7. తాత్పర్యం – సొరంగం
8. అర్చన కనిపించుట లేదు – 1
9. అమ్మమ్మ – 42
10. చంద్రోదయం – 36
11. బాల మాలిక – కందికాయలాంటి కమ్మని కథ
12. తుళ్ళి పడకే ఓ…మనసా
13. కౌముది
14. కార్టూన్స్ – CSK
15. కార్టూన్స్ – భోగా పురుషోత్తం
 
