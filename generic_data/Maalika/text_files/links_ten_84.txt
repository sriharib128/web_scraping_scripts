రచన: భవ్య చారు
లత, నరేష్ పక్క పక్క ఇళ్ల వాళ్ళు వారికి చాలా చనువు ఉంది. కానీ లత వాళ్ళది అగ్రకులం నరేష్ ది తక్కువ కులo. అయినా చిన్నప్పటి నుండి ఇద్దరూ కలిసి,మెలిసి కలిసి ఆడుకున్నారు, కలిసి బడికి వెళ్లారు కానీ పెద్దయ్యే కొద్దీ వారి మధ్య దూరం పెరగసాగింది. వారిద్దరూ పదవ తరగతి మంచి మార్కులతో పాస్ అయ్యారు. ఒకే దగ్గర కాకుండా వేరే వేరే ఊళ్ళలో ఇంటర్ జాయిన్ అయ్యారు. లత మాములుగా చదివేది, నరేష్ మాత్రం బాగా చదివే వాడు. క్లాస్ లో అతనే ముందు ఉండేవాడు. అతని చురుకుదనం నచ్చిన లత, తనకి తెలియకుండానే నరేష్ తో ప్రేమలో  పడింది.
ఒక రోజు ఇద్దరూ కాలేజీ నుండి తిరిగి వస్తున్న సమయంలో నరేష్ కి ఒక ఉత్తరం ఇచ్చిన లత ఇంటికి వెళ్ళాక చదువుకో అని చెప్పింది. ఇంతలో ఇళ్ళు రావడంతో, లత నరేష్ తో విడిపోయి ఇంట్లోకి వెళ్ళింది. వారిద్దరూ కలిసి వెళ్లడం, రావడం చూసిన ఆ ఊర్లోని ఒక వ్యక్తి  వెళ్లి లత తండ్రి అయిన రాయుడు గారికి చెప్పాడు, ఆయన దాన్ని మాములుగా తీసుకుని “మా పాలేరు కొడుకే, మా అమ్మాయికి తోడుగా వెళ్ళమని నేనే చెప్పాను” అన్నాడు ఆ విషయాన్ని ఆయన పెద్దగా పట్టించుకోలేదు. ఎందుకంటే ఇద్దరూ చిన్నప్పటి నుండి కలిసే పెరిగారు కదా అనే ఉద్దేశ్యంతో మామూలుగా తీసుకున్నారు. నిజానికి రాయుడుకు విపరీతమైన కుల పిచ్చి కానీ తానూ ఆ ఊరిలోని పెద్ద మనిషే కాక, ఆ ఉరి సర్పంచ్ కూడా అవ్వడం వల్ల,  వచ్చే ఎలక్షన్స్ లో ఎమ్మెల్యేగా పోటీ చేయాలి అనే ఆలోచన కూడా ఉండడంతో తనకు కుల పిచ్చి లేదని అన్నీ కులాలు తనకు సమానమే అని ఊరి ప్రజలను నమ్మిస్తూ తన అసలు రంగు వారికి తెలియకుండా జాగ్రత్త పడుతూ ఉంటాడు.
లత ఇచ్చిన ఉత్తరాన్ని వణికే చేతులతో  విప్పాడు నరేష్. అందులో ఉన్న అక్షరాలు చదివే సరికి అతనిలో భయంతో పాటు, ఆశ్చర్యం కలిగాయి. “నరేష్ నువ్వు అంటే నాకు ఇష్టం, నేను నిన్ను ప్రేమిస్తున్నాను. నువ్వు కూడా నన్ను ప్రేమిస్తున్నావు అని నాకు తెలుసు, కానీ ఆ విషయం నీ నోటి నుండి వినాలని ఉంది. నువ్వు చెప్పే ఆ మాట కోసం వేయి కళ్ళతో ఎదురుచూస్తున్న నీ లత” అని రాసుంది. చిన్నప్పటి  నుండి  తనని విడిచి ఒక్క క్షణం కూడా ఉండేది కాదు లతా, తాము ఆడుకున్న బొమ్మల పెళ్ళిలో ఇద్దరూ దండలు మార్చుకున్నారు. తనకు చిన్న దెబ్బ తగిలిన తల్లడిల్లి పోయేది లత, తాను కూడా అంతే లతకి ఏదైనా అయితే నిద్రకూడా పోయేవాడు కాదు, రాత్రంతా తనకు బాగవ్వాలనే కోరుకునే వాడు, తాను లతని వదిలి ఉండలేదు, లతా కూడా అంతే తనని ఒదిలి ఒక్క నిమిషం కూడా ఉండలేదు. పెద్దయ్యాక తనకు లతా మీదున్న ఇష్టం ఎప్పుడు ప్రేమగా మారిందో తెలియదు కానీ తన గుండె గుడిలో లతకు ఎప్పుడో గుడి కట్టేశాడు తను లతని ప్రేమించిన మాట నిజమే కానీ ఆ మాట చెప్పాలి అంటే భయంగా ఉంది. ఎందుకంటే వాళ్ళది పెద్దకులo, తాను పాలేరు కొడుకు, తక్కువ కులం వాడు, తమకి ఎలా కుదురుతుంది. ఆ రాత్రి వారిద్దరూ తప్పా అందరూ నిద్రపోయారు. ఒకరికేమో భయం, ఇంకొకరికి ఏం అంటారా అనే ఆలోచనతో నిద్రా దేవి కరుణించలేదు. ఎప్పటిలా తెల్లారి, అందరూ పంట పొలాలకు వెళ్లారు.
కాలేజీకి వెళ్లే సమయం దగ్గర అవుతున్న కొద్దీ నరేష్ కి గుండె వేగంగా కొట్టుకోవడం మొదలైంది. అటూ లతకి కూడా గుండెల్లో గుబులు మొదలైoది. చిలకాకుపచ్చ లంగా, జాకెట్ గులాబీ రంగు, ఒణితో తెల్లని మేని ఛాయలో అందానికి అసూయ పుట్టేలా ఉందా అన్నట్టుగా తయారైంది. పనిమనిషి ఆమెని చూసి, “ఏంటమ్మ గారు ఈయల కొత్తగా కనిపిస్తున్నారు అంది”. దానికి లత “ఏమి లేదు లేవే” అంటూనే కాలేజీకి  వెళ్ళిపోయింది. లత, నరేష్ లు ఇద్దరూ కాలేజీకి వెళ్ళాలి అంటే ఆ ఊరి నుండి ఒక కిలోమీటర్ నడిచి వెళ్లి బస్ ఎక్కాలి,  రోజు వెళ్ళే దారి అయినా అ రోజు మాత్రం లతకి అన్ని కొత్తగా కనిపించ సాగాయి, వారు వెళ్తున్న దారిలో చుట్టూ పంట పొలాలు, భూదేవి పచ్చని చీర కట్టుకున్నట్టుగా ఉంది. మధ్య మధ్యలో బంతి పువ్వుల చెట్లు రవికెలా అనిపించింది. ప్రకృతి మాత తమ ప్రేమని ఆశీర్వదిస్తున్నట్టుగా అనిపించింది లతకి. 
నిన్న తాను ఇచ్చిన ఉత్తరానికి సమాధానం ఏమి చెప్తాడా అని ఎదురు చూస్తున్న లతకు నరేష్ ఏమి మాట్లాడక పోవడంతో అసలు తాను ఉత్తరం చదివాడా? లేదా? అనేది అర్ధం కావడం లేదు. ఒకవేళ చదివి కూడా భయపడుతున్నాడా? అవును అదే అయ్యి ఉంటుంది. అందుకే నరేష్ నోరు విప్పడం లేదు తనే ముందుగా అతని భయాన్ని పోగొట్టాలి అని అనుకుంది. అందుకే మెల్లిగా “ఎంటీ నరేష్ రోజూ ఏవేవో కబుర్లు చెప్తూ నవ్వించే వాడివి, ఈ రోజు ఇలా మౌనంగా ఉన్నావు  ఏ నేను నీకు నచ్చలేదా?” అని అడిగింది లత. అప్పుడు నోరు విప్పాడు నరేష్ “చూడండి అమ్మగారు మీరు పెద్దోళ్ళు మేము తక్కువ జాతి వాళ్ళం, మీకు మాకు పోసగదు” అన్నాడు. లత “అదే మన మద్య ప్రేమకు అడ్డు అయితే ఆ కులం  నాకు వద్దు, నిన్ను ప్రేమించాకా, నీ భార్యగా అయ్యాక , నేను నీదాన్నే అవుతాను నరేష్ నిజంగా నన్ను విడిచి నువ్వు ఉండగలవా చెప్పు? నేను కనిపించకపోతే నువ్వు ఎంత తల్లడిల్లిపోతావో నాకు తెలుసు, నీ కళ్ళలో ప్రేమ దాచుకున్నా అది నాకు కనిపిస్తుంది. ఎందుకు నిన్ను నువ్వు మోసం చేసుకుంటూ, నన్ను మోసం చేస్తావ్, ఇవన్నీ కాదు నువ్వు నన్ను ప్రేమిస్తున్నవా ? లేదా ? నా మీద ఒట్టేసి చెప్పు” అంది ఆవేశంగా లత.
నరేష్ లత కళ్ళలోకి సూటిగా చూస్తూ ఇక  తన ప్రేమని దాచుకోలేక లత నెత్తి మీద చేయి వేసి, లతా ఈ పంచభూతాల సాక్షిగా నేను నిన్ను ప్రేమిస్తున్నాను. నువ్వు లేకుండా నేను ఉండలేను అన్నాడు ఉద్వేగంతో “చాలు నరేష్ ఈ ఒక్క మాట కోసం ఎన్ని రోజులుగా ఎదురుచూస్తున్నానో” అంటూ నరేష్ ని గట్టిగా హత్తుకుపోయింది లత. ఇక అప్పటి నుండి వారిద్దరూ కొత్త లోకంలో విహరించసాగారు. చెట్టు, పుట్టా, గాలి, నీరు, నిప్పు, నింగి వారి ప్రేమకు సాక్షులుగా ఉన్నాయి. వారిద్దరూ లోకాన్ని మరిచిపోయి ప్రేమించుకోసాగారు. ఈ విషయం అందరికి తెలిసిపోయింది. అందరూ చెవులు కోరుకున్నారు. అది ఆనోటా, ఈనోటా నలిగిపోయి చివరికి రాయుడు చెవిని చేరింది. ముందు గిట్టని వారెవరో వాగుతున్నారు అని అనుకున్నా, ఆ తర్వాత కూతుర్ని గమనించి రాయుడు గారు కూతుర్ని ఏమి అనలేక నరేష్ తండ్రిని ఒక రోజు ఇంటికి పిలిపించారు. 
దొర పిలిచాడు అని అనగానే భయపడుతూనే వెళ్ళాడు వీరయ్య.  వాలు కుర్చీలో విశ్రాంతిగా పడుకున్న రాయుడు గారు కనుకోసలలో నుండి వీరయ్య రావడం చూసి “ఎరా వీరయ్య నీ కొడుకుని  చదువుకోవడం కోసం కాలేజీకి పంపుతున్నావ్ అంట గదా” అని ఏమి తెలియనట్లు అడిగాడు. “అయ్యా దండం, అవును దొర పోరడు సదుకుంటా అంటే అంపినా, ఏం దోర ఆడు ఏ తప్పు సేసాడు దోర అన్నాడు భయంగా. రాయుడు “సూడు ఈరిగా యాడునోళ్లు అడనే ఉంటే మంచిది, అందరూ అందలం ఎక్కితే ఎట్లారా? ” అన్నాడు. వీరయ్య తన కొడుకు ఎదో పెద్ద తప్పే సేసి ఉంటాడు, లేకపోతే దొర నను పిలవడు అనుకుని “దొర ఈ ఒక్కపాలికి తప్పు కాయి దొర, మల్ల మా పోరడు ఏ తప్పు సేయకుండా సుస్తాను” అన్నాడు వీరయ్య. “అది  మరి నీలాంటోడికి అంతా సెప్పనవసరం లేదు, అర్థం సేసుకుంటావ్, కానీ జాగ్రత్త రోయ్, ఈ పాలి మల్ల ఏడనన్న అడు కనిపిస్తే మత్తరం,నానూరుకోను, ఇంగ పో, పోయి ఆడికి బుద్ధి సెప్పుకో” అన్నాడు రాయుడు. దొరకి వంగి వంగి దండం పెడుతూ వెళ్లిపోయాడు వీరయ్య, మీసాలు దువ్వుకున్నాడు దొర. 
వీరయ్య గుడిసెలోకి వెళ్ళగానే ఓ సంచి తీసుకుని, కొడుకు బట్టలు ఓ జత పెట్టి “నరేషు, నరేషు” అని పిలిచాడు. “ఏంది అయ్యా” అని వచ్చిన నరేష్ ని రెక్క బట్టుకుని  సంచి భుజానికి తగిలించి “పొర… పో… పోయి మీ అత్తింటి కాడ ఉండుపో” అని అన్నాడు. తండ్రి అలా ఎందుకు చేస్తున్నాడో అర్థం కాక నరేష్ “ఏంది నాయినా ఏమైందీ నన్ను ఎందుకు పొమ్మంటున్నావు” అని అడిగాడు. కొడుకు మీద ప్రేమున్న ఈరయ్య  “అరెయి నువ్వు ఈడుంటే దొర నిన్ను బతకనియ్యడు, గిప్పుడే నన్ను పిలిచి చెప్పిండు, పో బిడ్డా  ఆడకి పోయి మంచిగా బతుకు, మనకు ,పెద్దోళ్లకి సయోధ్య కూడదు బిడ్డా” అని అన్నాడు. 
నరేష్ కి  విషయం అంతా అర్థం అయ్యింది. తమ ప్రేమ గురించి రాయుడుకి తెలిసిపోయింది. కాబట్టి తన తండ్రిని పిలిచి బెదిరించాడు. దానికి తండ్రి భయపడి, తనని వెళ్ళిపొమ్మని అంటున్నాడు. తానూ ఎక్కడికి వెళ్ళడు, తన ప్రేమ నిజమైన ప్రేమ, ఎవరికి తల వంచదు. తానూ, లత ఇద్దరూ పెళ్లి చేసుకుని తమ ప్రేమని సార్ధకం చేసుకుంటారు. ఇలా ఎవరికి పడితే వారికి భయపడి పారిపోతే, తమ ప్రేమకి అర్థం లేదు. ప్రేమకి పేద, బీద, గొప్ప తేడా లేదని అనుకున్నాడు. “నాయనా నేను ఎడికి పోను ఇడనే ఉంటా, నేను ఏమి తప్పు చేయలేదు, తప్పు చేయనప్పుడు నేను ఎందుకు భయపడాలి, నేను లత ఇద్దరం ఇష్టపడ్డము, పెండ్లి కూడా చేసుకుంటాం, నేను పోను” అన్నాడు దైర్యంగా. “అరెయి అరెయి నీకేం పోయే కాలం వచ్చిoదిరా? పేమ ఏందిరా పేమ, తిండికి లెనోల్లం బిడ్డా, గి పేమ గిమా మనకొద్దు బిడ్డా, ఒక్కగానొక్క బిడ్డవు, నేను సెప్పింది ఇను బిడ్డా, అద్దు బిడ్డా, మనకు ఆ పెద్దోళ్లకు సోపతి అద్దురా” అన్నాడు వీరయ్య నెత్తి నోరు బాదుకుంటూ. “నాయిన నేను పెళ్లి చేసుకుంటే ఆ లతను తప్ప ఎవర్నీ సేసుకొను, నా పానం పోయినా సరే, ఇపుడే వెళ్లి రాయుడు గారుని అడుగుతా” అంటూ వెళ్లబోయాడు నరేష్.  తండ్రి అడ్డుపడి “అద్దురా”  అని లోపల ఉంచేశాడు.
అటూ లతని పిలిచిన రాయుడు గారు “చూడమ్మా లత, తల్లి లేని పిల్లవు అని నిన్ను గారాబంగా పెంచాను. ఏది అడిగినా తెచ్చి పెట్టిన, అని నువ్వు ఇప్పుడు ఆ తక్కువ జాతి  వాడిని ప్రేమించాను అంటే ఉరుకోలేను, నా పరువుపోతుంది. కాబట్టి నువ్వు వాడిని మరచిపో, రేపే నీకు వేరే వాడితో నిశ్చితార్థం పెట్టించాను. చెప్పింది విని, నేను చెప్పిన వాడిని పెళ్లి చేసుకుంటే అందరం బాగుంటము” అని చెప్పి లత చెప్పేది వినకుండా బయటకు వెళ్ళిపోయాడు. నరేష్, లతలు అదే రోజు సాయంత్రం కలుసుకున్నారు తమ ప్రేమని తల్లిదండ్రులు ఒప్పుకోరు అని ఎక్కడికైనా వెళ్ళిపోదాం అనే నిర్ణయం తీసుకుని, ఆ రోజు రాత్రికే వెళ్ళాలి అని అనుకుని రాత్రి 7 గంటలకి ఎవరు చూడకుండా రమ్మని చెప్పి వెళ్ళిపోయింది లత. నరేష్ కూడా అదే మంచిదని అనుకుని ఎప్పటిలా ఇంటికి వెళ్ళిపోయారు ఇద్దరూ.
రాత్రి ఏడు గంటలు, చలి కాలం కాబట్టి  ఊరు ఊరంతా తొందరగానే తినేసి ముసుగు తన్ని ఇళ్లల్లో పడుకున్నారు. లత మెల్లగా తన బట్టలు, నగలు ఉన్న బ్యాగ్ తీసుకొని అడుగులో అడుగు వేస్తూ తాము అనుకున్న చోటుకి వచ్చింది. అప్పటికే అక్కడ ఎదురుచూస్తూ ఉన్నాడు నరేష్. ఇద్దరు భయంగా ఒకరి చేతులు ఒకరు గట్టిగా పట్టుకొని పరుగులాంటి నడకతో నడవసాగారు. బస్సు వచ్చే దగ్గరికి వెళ్లాలంటే కిలో మీటర్ దూరంలో ఉంది. ఇద్దరు పరిగెత్తినట్టు వెనక్కి చూస్తూ వెళ్తున్నారు. చుట్టూ పంటపొలాలు, పెద్ద చెట్లు, గాలికి ఊగుతున్నాయి దయ్యాల్లా.
ఒకప్పుడు అందంగా కనిపించిన ప్రకృతి ఇప్పుడు భయం గోలిపేల కనిపించసాగింది వారికి. అలా వారు దాదాపు ఒక అర కిలోమీటర్ దూరం వచ్చేసారు. ఇంకో అరకిలోమీటర్ దూరం వెళ్తే వారి ప్రేమ ఫలించినట్లే, ఇంతలో ఆ పంట పొలాలనుంచి నలుగురు దృఢకాయలు వారి వెనుకగా వచ్చి వారిద్దరి నోర్లు మూశారు. ఇద్దరిని భుజాల మీద ఎక్కించుకుని, వారిని  ఒక బహిరంగ ప్రదేశానికి తీసుకుని వెళ్లారు.
అక్కడ కాగడాల వెలుగులో ఆరం కుర్చీలో కూర్చుని చుట్ట తాగుతూ గుప్పు గుప్పుమని పొగ వదులుతున్నాడు రాయుడు. ఆ నలుగురు లతని, నరేష్ ని కిందికి దించారు. అక్కడ తండ్రిని చూడగానే లత బిత్తర పోయింది “నాన్న నువ్వా” అని అడిగింది. “అవునమ్మా నేనే  మీ సంగతి నేను ఎప్పటికప్పుడు గమనిస్తూనే ఉన్నాను. నువిప్పుడు తక్కువ జాతివాడితో లేచిపోతే నా పరువు పోతుంది. రాబోయే రోజుల్లో ఎం ఎల్ ఏగా నిలబడాలనుకొనే నేను నువ్వు చేసే ఈ పని వల్ల మన కులం వాళ్ళముందు తల దించు కోవాల్సి వస్తుంది, ఒకసారి పరువు పోయిన తరువాత నేను బ్రతికి ఉన్నా చచ్చినట్టే దాని బదులు నిన్ను చంపి నా రాజకీయ జీవితానికి పునాదులు వేసుకుంటాను” అని అంటున్న రాయుడిని చూసి బిత్తరపోయింది లత. కన్న తండ్రే కాల యముడిలా కనిపిస్తున్నా “నాన్న నేను నీ కన్న కూతురిని నాన్న… నన్ను చంపేస్తావా… నువ్వు చాలా తప్పు చేస్తున్నావు నాన్న కన్నా కూతురిని ఎవరైనా చంపుకుంటారా? అలా చంపే బదులు మమ్మల్ని వదిలేస్తే మేము ఎక్కడికైనా వెళ్ళిపోయి బతుకుతాము, మమ్మల్ని వదిలేయండి మీకు దండం పెడ్తము” అని బ్రతిమాలింది. 
అయినా కనికరించని రాయుడు  “అవును కన్నా కూతుర్ని ఎవ్వరు చంపుకోరు…  చాలా మంచి సలహా ఇచ్చావు. నువ్వు ఈ అలగా వాడిని ప్రేమించావని ఊరంతా తెలిసిపోయింది. అప్పుడే ఊర్లో గుసగుసలు మొదలయ్యాయి. కానీ, వాళ్లందరి నోరు మూయించాలంటే నేనీ పని చేయక తప్పదు. వాడొక్కడిని చంపేస్తే, అందరూ నేనే చంపేశాను అనుకుంటారు… అదే వాడితో పాటు నిన్ను కూడా చంపేస్తే… నాకు నా పరువు కన్నా ఏది ఎక్కువ కాదు. నన్ను క్షమించమ్మా… నిన్ను కన్న వాడిని, నిన్ను చంపేవాడిని నేనే అవుతున్నా” అని అంటూ పక్కనే ఉన్న కత్తి తీసుకొని ఒకే ఒక్క వేటుతో ఇద్దరి తలలు నరికేశాడు. వారి గొంతులనుంచి వచ్చే కేక గొంతులోనే ఆగిపోయింది. ప్రకృతి స్తంభించింది, గాలి వీయడం ఆగింది. ఆ సంఘటననని చూసిన ప్రకృతి మాత నిచేష్టురాలు అయ్యింది. వారి ప్రేమ ఆదిలోనే అంతమయ్యింది, మూగబోయిన ఆ ప్రేమ జీవులు నిశ్చలంగా అక్కడ పడిఉన్నాయి. పంచభూతాలు ఆ హత్యలకు సాక్షులుగా మిగిలిపోయాయి. 
“వాలిద్దరిని కాల్చేయండిరా, అనవాళ్లు కూడా కనిపించకూడదు. మీరు నోరు తెరిస్తే మీ పని కూడా అంతే” అని హెచ్చరించి వెళ్ళిపోయాడు రాయుడు. తెల్లారిoది ఊరు ఊరంతా నరేష్, లతలు లేచిపోయారు అనే వార్త గుప్పుమని మోగిందా ఊర్లో, దానికి రాయుడు అందరితోనూ “అయ్యో మేము ప్రేమించుకున్నాం అని అంటే నేను దగ్గర ఉండి పెళ్లి చేసే వాడిని కదా” అని దొంగ ఏడుపులు ఏడ్చాడు. కానీ అదంతా చూసి కూడా నోరు తెరవని వీరయ్య గుండెల్లో బాధని దిగమింగుతూ ఓ పక్కగా నిలబడ్డాడు. రాయుడి మాటలు నమ్మిన జనం ఆ సంవత్సరం ఎలెక్షన్లో రాయుడిని ఎం ఎల్ ఏగా గెలిపించారు. అలా స్వచ్చమైన ప్రేమకు అడ్డుగా నిలిచి తన కుల పిచ్చితో రెండు నిండు ప్రాణాలను బలి తీసుకున్న రాయుడే చివరకు గెలిచాడు.
రచన: అనూరాధ యలమర్తి
రోడ్డంతా మహా రద్దీగా ఉంది.  వచ్చేపోయే వాహనాలు రొద ఒకవైపు.  అల్లరి మూకల హడావిడి మరొకవైపు.  ‘నూతన’ కి చాలా ఇబ్బందిగా ఉంది . మొరిగే కుక్కలు కరవవు అని వదిలేద్దాం అనుకుంటుంది.  కానీ దాన్ని అసహాయతగా తీసుకుని మరీ రెచ్చిపోతారు ఈ గ్యాంగ్. వీళ్లకు సరైన గుణపాఠం చెప్పాలి అనుకుంది. అనుకున్నదే తడవుగా దాన్ని ఆచరణలో పెట్టింది .
24 గంటలు గిర్రున తిరిగి పోయాయి.  మళ్ళీ అదే బస్స్టాప్.  అదే అల్లరి మూక.
కానీ ఈసారి నాలుగు వైపుల నుంచి నలుగురు వచ్చి వాళ్ళను కుమ్మి పోలీస్ వాన్ లో వేసుకుని తీసుకుపోయారు.  ఈ సారి తెల్లబోవటం వాళ్ల వంతు అయ్యింది.
“ఎవరు వీళ్ళు? ఆ అమ్మాయి పెట్టిన మనుషులా?”
వాళ్ల ఆలోచనలకు అంతుచిక్కడం లేదు .
వాళ్లంతా మఫ్టీ లో ఉన్న పోలీసులని పోలీస్ స్టేషన్ కి వెళ్ళాక కానీ తెలియలేదు.
వాళ్లు “షీ టీమ్స్” కి చెందినవారని.  ఏ ఆడపిల్లయినా ధైర్యంగా 100 కి ఫోన్ చేసి సహాయం కోరితే ఆ నిమిషంలోనే ప్రత్యక్షమయ్యే దేవతలని.
” పిలిస్తే వస్తారా చస్తారా ఉద్ధరిస్తారా అన్న అపోహతో ఎందరో ఉపయోగించుకోరు పోలీసుల్ని.
కానీ నూతన అలా కాదు.
అపోహల్ని ఎందుకు నమ్మాలి? వాస్తవంలో అన్నీ తెలుసుకోవాలి అన్నది ఆమె సిద్ధాంతం.
దాని ఫలితమే ఈ అరెస్ట్.  గట్టిగా వార్నింగ్ ఇచ్చి వదిలిపెట్టారు . ఇదే మొదటిసారి చివరిసారి.    “ఎఫ్ఐఆర్ బుక్ చేస్తే మీ భవిష్యత్తు పాడవుతుందని వదిలేస్తున్నా “అని గట్టిగా చెప్పి మరీ వదిలిపెట్టారు ప్రతిభ.  అక్కడ ఇంచార్జ్ .
బతుకు జీవుడా అంటూ బయటపడ్డారు వారంతా.
అప్పుడే పోలీసు వాళ్ల ద్వారా కొన్ని టెక్నిక్స్ తెలిసాయి నూతనకు.
ప్రతిసారీ ఎవరో వస్తారని రావాలని ఎదురుచూసే స్థితిలో ఆడవాళ్లు ఎందుకు ఉండాలి? చిన్నతనం నుంచి ఎన్నో నేర్చుకుంటున్నాం.
ఇన్ని నేర్చుకుంటున్న మనకు నలుగురిని తన్నటం నేర్చుకోవడం ఒక లెక్కా?”
అంటూ ఆవిడ అన్న మాటలు నూతన లో నూతనఉత్సాహాన్ని నింపాయి.
“నిజమే కదా !అందరికీ కరాటే నేర్చుకో గల సదుపాయం ఉండదు . దానికి ఖర్చు కూడా ఎక్కువ అవుతుంది.  మధ్యతరగతి కుటుంబం
వారికి అది కొంచెం కష్టతరమే.  అలాంటప్పుడు ఇలాంటివి నేర్చుకోవచ్చు.  ఇవి వీడియో రూపంలో ప్రతి చోటా కనిపిస్తున్నాయి . అందరికీ అందుబాటులోకి వచ్చాయి.
అసలు ఇలా చేయవచ్చు అన్న విషయం కొన్నాళ్ల క్రితం వరకూ ఎవరికీ తెలియదు.  పరిస్థితులు అన్నీ తెలుసుకునేట్లు చేస్తున్నాయి.
మహిళలు అత్యాచారాలకు గురవుతున్నారని ఓ ప్రభుత్వం బాధ పడిపోయే బదులు ఈ టెక్నిక్స్ , కరాటే ప్రతి ఆడపిల్ల నేర్చుకునేట్లు ఉచితంగా ఏర్పాటు చేయవచ్చుగా.
ఉహు. అదేం ఉండదు.  ఆ యాప్ ఉంది. ఈ యాప్ ఉంది అని చెప్పటమే!
“అలా అనకు వాళ్ళు అన్నీ చేస్తున్నారు . కానీ అవి ప్రజల దగ్గరకు చేరటం లేదు.  ఇచ్చే వాళ్ళు ఉన్నప్పుడు అందుకునే వాళ్లు కూడా ఉండాలి అని . “ఎదురు తిరిగింది అంతరంగం.
ప్రతిభ గారు ఎంతో ఓపిగ్గా అన్ని వివరించారు . మగవాళ్లను వాళ్ల సున్నితమైన శరీర భాగాలు దగ్గర దెబ్బ కొడితే మళ్లీ మన జోలికి రారు అని.
గొలుసు దొంగలు ఎక్కువవుతున్నారు . ఆ గొలుసు లాక్కుంటూ ఉంటే మనం గొలుసును కాపాడుకోవాలని చూస్తాము. అలా కాకుండా అప్పుడు మన చేతుల్ని ఆ దొంగ కళ్ళలో చేతి వేళ్ళతో గుచ్చటానికి ఉపయోగిస్తే  వాడు ఎక్కడికి పోతాడు?
వెనుక నుంచి వచ్చి ఎవరైనా
ఎత్తుకు పోవాలని ప్రయత్నిస్తే వాళ్ల చేతుల్ని కొరికి తప్పించుకోవచ్చు .
చెవి దగ్గర ,  పాదాల మీద,  రెండు కాళ్ళ మధ్య కొట్టి తప్పించుకోవచ్చు. ఇవన్నీ
ఈ వీడియోలో వివరంగా ఉన్నాయి చూడు అని చూపించారు.  అందులో ముందునుంచి అటాక్ చేస్తే ఎలా ఎదుర్కోవాలో కూడా ఉంది.
సంఘంలో తిరిగే ఆడవాళ్లకు ఇది ఎంతో ఉపయోగమని గ్రహించింది .
పెన్ డ్రైవ్ లో వీడియో ఎక్కించుకొని వచ్చి
ఇంటి దగ్గర బాగా ప్రాక్టీస్ చేసింది.
సాధనమున పనులు సమకూరు ధరలోన అన్నట్లు సాధించింది.
“కృషిని బట్టే ఫలితం” అని అంతరంగం
ఉత్సాహపరిచింది. 
*      *     *
ఆఫీసులో ఆడవాళ్లంటే పడి చచ్చే ‘చెంగల్వ’ వెకిలి వేషాలు రోజురోజుకి పెరిగిపోతున్నాయి.  ఇన్నాళ్లు సహించింది.
మరి ఇప్పుడూ . . !
కొంటెగా చూస్తూ ఆఫీస్ గోడౌన్ వైపుకి
రమ్మని ఆహ్వానించింది.
అక్కడ కుమ్మి కుమ్మి వదిలిపెట్టింది.
లేవలేని పరిస్థితుల్లో మూలుగుతూ మూడు గంటలు పడుకున్నాక అప్పుడే అటు వెళ్లినట్టు వెళ్లి “అయ్యో !మీరేమిటిలా? చెంగల్వ గారూ!” అంటూ అందరి సాయంతో అంబులెన్స్ ను పిలిపించి ఆస్పత్రికి తరలించింది.
నూతనే కాదు.  ఈ సంఘటనతో రగిలే
హృదయాలన్నీ చల్లబడ్డాయి.
అందరి విషయంలో వాడి టార్చర్ అలాంటిది.
మానసికంగా కూడా అసహాయులను చేసేవాడు మరి . ఇలాంటి వాళ్లు ప్రతి చోటా ప్రత్యక్షమవుతూనే ఉంటారు.
జబ్బు ఉంటే వైద్యుడు వైద్యం చేయ్యకుండా
వదలడు కదా !
మనమూ అంతే!
ఇలాంటి సైకోలకు ఇలానే బుద్ధి చెప్పాలి.
మొన్నటికి మొన్న అందమైన చందమామ లా ఉన్న దిశ ఎలా బలైపోయింది? చెల్లి జనాల దగ్గరికి వెళ్ళిపోవే అని ఫోన్ లో చెప్పినా తన అందాన్ని చూసి అంతా కామెంట్స్ చేస్తారని వెళ్ళలేదని చెప్పింది ఫోన్లో.
అది తన హృదయాన్ని రంపపు కోతకు గురిచేసింది. అంతలా ఆ అమ్మాయిని అందరూ ఏడిపించేవారన్న మాట.
గులాబీ అందంగా ఉంటే చూసి ఆనందించాలి కానీ తెంపి నలిపి నేల రాల్చాలని  ఎవరూ చూడరు కదా ! ఇలాంటి వెధవలు తప్ప.
అమ్మాయకురాలిని ఎలా హింసించి చంపారు?
అదీ కాల్చి మరీ!
ఎంత చిత్రవధను అనుభవించి ఉంటుంది?
ఆడపిల్లగా పుట్టడమే ఆమె చేసిన పాపమా?
అందుకే తగిన శిక్ష అనుభవించారు.
ఎన్కౌంటర్లో లేపి పారేశారు .
లేదంటే కొన్నేళ్లు నిర్భయ నేరస్తులులా జైల్లో పెట్టి మేపి తప్పించుకునే మార్గాలు గురించి ఆలోచించే అవకాశం ఇచ్చి ఆ అమ్మాయి తల్లి పడే వేదననూ అనుభవించాల్సి వచ్చేది .
చేసిన ఎన్కౌంటర్ కి మళ్లీ ఓ ఇన్వెస్టిగేషన్ పెట్టారు.
ఎందుకు?
మంచి పని జరిగిందని ఊరుకోక!
కొన్ని అంతే ! మనకు ఇష్టం లేకపోయినా జరిగిపోతుంటాయి. 
*       *       *
కాలేజీ కి బయలుదేరుతున్న చెల్లి ‘నవీన’ ను చూసి నూతన షాక్ తింది.
” ఏమిటే ఆ డ్రస్సు?” అని నిలదీసింది.
” ఏముందక్కా?జీన్స్ నిక్కర్, టీ షర్ట్. . అంతే కదా!”
“ఆ(! ఏమీ లేదా? స్లీవ్ లెస్ వేసుకుని. . ”
“నీదంతా పాత కాలపు పద్ధతి.  పో!అక్కా!” అంటూ కదలబోయింది.
“ఆగక్కడ !ఇలాంటివి వేసుకొని మగవాళ్ళు వెంటపడ్డారు అని ఏడవటం ఎందుకు?”
” అబ్బో !చెప్పొచ్చావులే!నువ్వు చీర కట్టుకుంటున్నావు.  నీ వెంట పడటం లేదా?” “అలాగని ఇలా ఒళ్ళంతా కనిపించేటట్లు పది మంది ముందుకు వెళ్తావా?”
“నాకు ఫ్రీ గా ఉంటుంది”
” అలా అయితే ఇంట్లో కూర్చో. .  బయటకు వెళ్ళకు”
“నే వెళతా”
” కాళ్లు విరక్కొట్టి కూర్చోపెడతా! చేతులకు పెద్ద పెద్ద చిల్లులు వెనక రెండంగుళాలు కూడా లేని జాకెట్లు . . చూడలేక చస్తున్నా ఆడదాన్నై
కూడా !
దెయ్యాలులా జుట్టు విరబోసుకోవటాలు.
చక్కగా జడ వేసుకుంటే ఎంత బాగుంటుంది? ”
“ఈకాలం లో ఉండాల్సిన దానివి కాదు నువ్వు”
“అవునులే . అలా కాక ఎలా అంటావు ?”
“మరి ఏమనాలి ? అసలు మనది కాని సంస్కృతి వెంట పరిగెడుతున్నాం కాబట్టే ఇన్ని అనర్ధాలు. ”
“ఏమిటో అవి ?”అంది వ్యంగ్యంగా.
” అవే పబ్బులు . . డేటింగ్లు”
” అదో సరదా!”
“అన్నీ సరదాలే! అవే మనల్ని నాశనం చేస్తున్నాయి. ”
” అలా అని మనకు నచ్చిన పనిని వదిలేయాలా?” అంది ఉక్రోషంగా.
“వదిలేయకండి.  ఎవడో ఒకడు రేప్ చేసే అవకాశం ఇవ్వండి. ”
“అక్కా !ఆపుతావా? బట్టలు. .  బట్టలు అంటావు .  అప్పుడే పుట్టిన పిల్లను రేప్ చేసి పారేస్తున్నారు.  దాన్ని ఏమంటారు? ఆ పిల్లకు జుబ్బా లేదా ?అది కూడా బాగోలేదంటావా?”
కాసేపు ఆ ప్రశ్నకు మూగబోయింది నూతన.
అది సమాధానం చెప్పలేక కాదు.
ఆ థాష్టాన్ని ఆలోచనలో కూడా సహించలేక .
“వాళ్లంతా శాడిస్ట్ లే!పసిపిల్లల పైన అత్యాచారాలు చేస్తున్నారంటే వాళ్ళు సైకోలు, సాడిష్టులు అన్నమాట. ”
“దీన్నే వితండవాదం అంటారు.  వేలికి వేస్తే కాలికి,  కాలికి వేస్తే వేలికి అని. . అలా. !
“డ్రెస్ మార్చమంటే కాలేజీకి వెళ్లను ”
“మానేయ్!ఎవరిని ఉద్దరిస్తావు? ఇంట్లో కూర్చుని
‘దూరవిద్య’లో చదువుకో.  ఎవరూ వద్దనలేదు “అని గట్టిగా చెప్పేసి వంటింట్లోకి వెళ్ళిపోయింది.
అక్కడే సోఫాలో వాలిపోయింది నవీన. 
*     *     *
వంటిట్లోకి వెళ్లి పెనం పెట్టి దోసెలు వేస్తోంది నూతన.
ఆ పొగలు సెగలు తన హృదయంలోంచి వస్తున్నాయేమో అనిపిస్తోంది.
దేనినీ ఆరాయించుకోలేక పోతోంది .
కళ్ళముందు అన్నీ అస్తవ్యస్తంగా కనిపిస్తున్నాయి.  పద్ధతిగా ఏమి ఉండటంలేదు.
పట్టాలమీద చక్కగా వెళ్తున్న రైలుబండి గతి తప్పినట్లు సమాజం తనకు కనిపిస్తోంది .
బుద్ధులూ సుద్ధులూ చెప్పేవారే కరువవుతున్నారు.  చొరవ తీసుకుని ఒకవేళ చెప్పబోయినా వినే వాళ్ళు లేరు.
పక్కింట్లో నుంచి కేకలు వినిపిస్తున్నాయి .
“చెప్పిన మాట వినవేం?”
తల్లి కొడుకును కసురుతోంది.
“వినను” వాడి మొండిసమాధానం.
బాగయ్యింది.  అత్త గారిని వృద్ధాశ్రమానికి పంపింది.  అప్పటి నుంచే వీడిలా తయారయ్యాడు.
అంతరంగం ఆనంద పడింది.
మరీ. .  అంతా అరువు తెచ్చుకున్న సంస్కృతే.
విదేశాల్లో వింటాం ఇలాంటివి.  ఇప్పుడు ఇవన్నీ ఇక్కడ చూస్తున్నాం.
తల్లిదండ్రులను పసిపాపల్లా కంటికి రెప్పలా చూసుకునేవాళ్ళం మనం.
వాళ్లను ఏనాడైనా బయటకు పంపాలని
చూసామా?
ఇప్పుడు అందరూ వృద్ధాశ్రమాల పాలే!
సరైన మాటలు చెప్పేవాళ్లు లేక తయారైన వాళ్లే
ఈ కీచకులు.
అదంతా ఎవరు గుర్తిస్తున్నారు ?
మొక్కలా పెరిగి వటవృక్షంలా విస్తరించిన ఈ
సైకో తత్వాన్ని మార్చటం ఎంత కష్టం?
ఆదిలోనే దాన్ని తుంపాలి.
తల్లిదండ్రుల పెంపకంలో అది జరగాలి.  వారే ఇలా ఉద్యోగాలు అంటూ పరుగులెత్తి పట్టించుకోకపోతే?
ఎలా ?ఎలా ?ఎలా?
అన్నీ అందరికీ తెలిసినవే.  పాటించటం లోనే అశ్రద్ధ.  విలువలు పట్టించుకునే వాళ్ళు లేక వెలవెలబోతున్నాయి.
ఏదో ఒకటి ఆలోచించాలి.
పరిష్కారం లేని సమస్య ఈ లోకంలో ఉండదు కదా!
*     *     *
నూతన అనుకున్నట్టే నూతన అధ్యాయానికి తెర దించింది.
“స్వాగత్”అందరికీ స్వాగతం పలుకుతోంది.
” అంతా ఉచితమే. ”
అక్కడ దొరకనిది ఏమీ లేదు.
ఒకవైపు ఆడపిల్లలు ఆత్మరక్షణ టెక్నిక్స్ నేర్చుకుంటున్నారు .
మరొక ప్రక్క వృద్ధులు తమ జీవితానుభవాలను పిల్లలకు బోధిస్తున్నారు.
ఇంకోవైపు చేతివృత్తులు. . .
ఒకరిపైన ఆధారపడితేనే వ్యక్తిత్వాన్ని కోల్పోవలసి వస్తుంది.  అదే ఆర్థిక సౌలభ్యం ఉంటే అనే నగ్న సత్యానికి నిదర్శనంగా. . !
మరోవైపు జాతీయ క్రీడలు.
నలుదిశలా పరికిస్తూ నూతన .
సంతృప్తితో ఆమె హృదయం నిండిపోయింది .
ఆమె కీర్తి ఆకాశంలో మన
భారతీయ జెండాలా ఎగురుతోంది . 
సమాప్తం
రచన: రోహిణి వంజారి
   నన్ను నేను తిట్టుకోవడం అప్పటికి వందోసారి. అమ్మ తోడుగా వస్తాను అంటే ” ఎందుకమ్మా. . . ఇంటర్వ్యూ ఎంతసేపు చేస్తారని,  లంచ్ లోపలే అయిపోతుంది నేను వచ్చేస్తాలే. . . నువ్వు విశ్రాంతి తీసుకో అనడం నాది బుద్ది తక్కువ అయింది. నాలుగు రౌండ్ల  ఇంటర్వ్యూ పూర్తి అయ్యేసరికి రాత్రి ఎనిమిదిన్నర అయినది. చివరికి ముగ్గురం మిగిలాం. నాతోపాటు వచ్చిన వినూత్నని వాళ్ళ అన్న వచ్చి తీసుకువెళ్లాడు. ఇంకో అబ్బాయి వెళ్ళిపోయాడు. నేనుఒక్కదాన్ని కంగారుగా బయటపడ్డాను. సెల్ ఫోన్ లో ఒక పాయింట్ మాత్రమే ఛార్జింగ్ ఉంది. ఆత్రంగా సెల్ ఆన్ చేసి చూస్తే అప్పటికే అమ్మ దగ్గర నుంచి పది కాల్స్ ఉన్నాయ్. పాపం అమ్మ ఎంత కంగారు పడుతున్నదో నేను ఇంకా ఇంటికి రాలేదని.  ఆటో ఎక్కిన తర్వాత అమ్మకు ఫోన్ చేస్తామని గబా గబా నడవసాగాను.  డిసెంబర్ నెల. అమావాస్య అయి రెండు రోజులే అవడంతో చుట్టూ చిమ్మ చీకట్లు కమ్ముకున్నాయి. చీకటికి తోడు రివ్వున కొట్టే చలిగాలి. ఆఫీస్ ఉండే గల్లీ నుంచి మెయిన్ రోడ్ మీదకి వచ్చాను. అక్కడ నుంచి ఒక అర కిలోమీటర్ నడిస్తే జూబ్లీహిల్స్ చెక్ పోస్ట్ వస్తుంది. అక్కడకు వెళ్ళితే కానీ షేర్ ఆటోలు దొరకవు. యూసుఫ్ గూడలో ఉండే మా ఇంటికి వెళ్లాలంటే రెండు షేర్ ఆటోలు మారాలి.
   బి. టెక్ ఆఖరి సంవత్సరం. ఇప్పటికి మూడు క్యాంపస్ ఇంటర్వ్యూలు అయినాయి. రెండింటిలో ఎంపిక కూడా అయినాను.  చాలామంచి కంపెనీ నుంచి ఇంటర్వ్యూ కి పిలుపు వచ్చింది. మరోసారి నా అదృష్టాన్ని పరీక్షించుకుందామని పొద్దున్న ఎనిమిదింటికి బయలుదేరాను. బంజారాహిల్స్ లో ఉన్న పెద్ద సాఫ్ట్ వేర్ కంపెనీ అది. పదకండు గంటలకు ఇంటర్వ్యూ మొదలయ్యింది. మొత్తం పదిహేను మందిమి వచ్చాము.  నాలుగు రౌండ్ల ఇంటర్వ్యూ,  లంచ్ అక్కడే ఏర్పాటు చేసారు. ఆ సంగతి రెండు గంటలప్పుడు అమ్మకు ఫోన్ చేసి చెప్పాను. డాడీ ఆఫీస్ పనిమీద బెంగళూరు వెళ్లారు. సాయంత్రం ఆలస్యం అవుతుందేమో నేను వస్తాను అంది అమ్మ. లేదులే అమ్మ. . . సాయంత్రానికి అయిపోతుందిలే నువ్వు రిస్క్ తీసుకుని రావద్దు అన్నాను. అమ్మకి వారము నుంచి జ్వరం. ఇపుడే కాస్త తగ్గింది. అయినా ఇంకా నీరసంగా ఉంది. నాతో వస్తే తనకి రిస్క్ అవుతుంది విశ్రాంతి తీసుకో అని అమ్మకు చెప్పడం నా పొరపాటు ఏమో అనిపించింది ఆ చీకటిని చూస్తుంటే.
   చీకటిలో ఒక్కదాన్ని బిక్కు బిక్కు మంటూ నడుస్తున్నాను. త్వరగా చెక్ పోస్ట్ దగ్గరకి చేరుకోవాలి. అంతలోనే మళ్ళీ నా కోసం అమ్మ పడే కంగారు గుర్తుకు వచ్చి వచ్చేస్తున్నా అని చెపుదామని సెల్ ఆన్ చేశాను.  ఎంతకీ సెల్ ఆన్ కాలేదు. ఛార్జింగ్ ఎప్పుడో అయిపోయింది. ఇంకేముంది. మూలిగే నక్క మీద తాటిపండు పడ్డట్టు అయింది నా పరిస్థితి. అయ్యో ఇప్పుడెట్లా. . . ఈ దిక్కుమాలిన ఇంటర్వ్యూ కి రాకున్నా బాగుండేది. ఫోన్ స్విచ్ ఆఫ్ అయిపోయింది . అమ్మ ఎంత కంగారు పడుతూవుందో నా గురించి.
   సాయంత్రం ఐదు గంటలప్పుడు ఆఫీస్ వాళ్ళు ఇచ్చిన రెండు బిస్కట్స్ తిని టీ తాగడమే. ఆకలి దంచివేస్తోంది. చీకటిలో వాహనాలన్నీ ఒకదానితో ఒకటి పోటీ పడుతూ రేసు గుర్రాల్లా పరిగెడుతున్నాయి తప్ప నరమానవుడు అంటూ ఎవ్వరు చుట్టుపక్కల కనబడలేదు నాకు. ఉండుండి వాహనాల లైట్లు పడి రక్త వర్ణంలో మెరుస్తున్న రేడియం లైట్లను చూస్తుంటే ఎందుకో నాలో భీతి ప్రవేశించింది.  దూరంగా జూబ్లీహిల్స్ చెక్ పోస్ట్ చౌరస్తా దగ్గరి లైట్లు కనిపిస్తున్నాయి. ఎంత వేగంగా నడుస్తాం అనుకుంటే అంత తడబాటుగా కాళ్ళు వణుకుతున్నాయి. ఒకపక్క ఆకలి, దాహం,  మరోపక్క నీరసం అడుగు ముందుకు  వేయనీయకుండా బంధనాలు అవుతున్నాయి. హ్యాండ్ బ్యాగ్ లో నుంచి వాటర్ బాటిల్ తీసాను. బాటిల్ అడుగున ఉన్న కొద్ది నీళ్ళతో గొంతు తడుపుకుని లేని శక్తిని కూడగట్టుకుని నడుస్తున్నాను. చూడడానికి దగ్గరగా ఉన్నట్లు కనిపిస్తున్న నడిచే కొద్దీ దూరంగా జరుగుతున్నట్టు ఉంది చెక్ పోస్ట్.
   కాలం చాల విచిత్రమైనది. మనకు ఇష్టమైన పని చేసేటపుడు గంటలు నిముషాల్లా గడిచిపోతాయి. అదే మనకు కష్టంగా ఉన్నపుడు అదే సమయం ఎంతకీ గడవదు. ఒక్కో నిమిషం ఒక్కో గంటల గడుస్తుంది.  క్షణాలు యుగాల్లా గడవడం అంటే ఏమిటో ఇప్పుడు నాకు తెలిసి వచ్చింది. చీకట్లో ఈ ఒంటరి ప్రయాణంలో లేనిపోని ఆలోచనలు నా బుర్రని తొలిచేస్తున్నాయి. . . ఆడపిల్ల ఒంటరిగా రోడ్డుమీద వెళుతుంటే పట్టపగలే రక్షణ లేని రోజులు ఇవి. ఇక రాత్రిపూట ఇలా. . . ఒంటరిగా. నా పరిస్థితి మీద నాకు చిరాకు,  దానికి తోడుగా భయం ఒకదానితో ఒకటి పోటీపడసాగాయి. మనం వేటి గురించి ఆలోచించకుండా ఉండాలి అనుకుంటామో ఆవే మన ప్రమేయం లేకుండా మన మనసులోకి చొచ్చుకుని వచ్చేస్తాయి కదా. ఆ రాత్రి,  ఆ చీకట్లో నా ఒంటరి నడకలో ఆకతాయిల ఆగడాలు,  “నిర్భయ”,  ఈ మధ్యనే జరిగిన” దిశా” దయనీయ ఉదంతం అసంకల్పితంగా నా మనసులో మెదలగానే నా వెన్నులో ఒణుకు మొదలైంది. దెబ్బతో కాళ్ళలోకి వేయి ఏనుగుల బలం తెచ్చుకుని నడవసాగాను. జూబ్లీహిల్స్ చెక్ పోస్ట్ కాస్త దగ్గరకొచ్చేసినట్టు కనిపిస్తూంది. ఇక పర్వాలేదు అనుకుంటుండగానే నా పక్కన ఓ కారు ఆగడం,  ఓ వ్వక్తి కారు డోర్ తీసి నా చేయి పట్టి బలంగా కారులోకి లాగడం. . . నా ముక్కు దగ్గర రుమాలు గట్టిగా అదమడం వరకే నాకు తెలుసు. . . .
   మగతగా కళ్ళు తెరిచాను.  కళ్ళు మూతలు పడిపోతున్నాయి.  బలవంతంగా కను రెప్పలు తెరిచాను.  చుట్టూ చిమ్మచీకటి. కొన్ని క్షణాలకి చీకటికి కళ్ళు అలవాటు పడ్డాయి. ఒక్కసారిగా జరిగిందేంటో గుర్తుకు వచ్చింది. . అంతే. . . నా శరీరం చిగురుటాకులా వణకసాగింది.  గొంతులో తడి ఎప్పుడో ఆరిపోయింది. నేను ఇంటర్వ్యూ నుండి లేటుగా బయట పడడం,  చీకట్లో రోడ్డు మీద నడుస్తుంటే ఎవరో ముక్కుకు రుమాలు అడ్డు పెట్టి బలవంతంగా కారులోకి లాగడం అంతా లీలగా యోచనకొచ్చింది. కారులో వెనక సీట్లో ఇద్దరు నన్ను అదిమి పెట్టి ఉన్నారు. బలవంతంగా విదిలించుకుందాం అనుకున్నాను. అంతలోనే షాక్ కొట్టినట్టు ఆగిపోయాను. ఇపుడు వీళ్ళు నేను క్లోరోఫామ్ మత్తులో ఉన్నాను అనుకుంటున్నారు. నాకు స్పృహ వచ్చింది అని తెలిస్తే అంతటితో నా పని అయిపోతుంది. నాకు ఎటువంటి అనస్తీషీయా పెద్దగా పని చేయదు. ఓ సారి నుదిటిమీద గాయమై కుట్లు వేయడానికి లోకల్ అనస్తీషీయా ఇచ్చారు. ఎంతకీ అక్కడి చర్మం మొద్దు బారదే. . . ఇక లాభం లేదని డాక్టర్ బలవంతంగా కుట్లు వేసినపుడు నొప్పిని పంటిబిగువున ఓర్చుకున్నాను అపుడు. అంటే. . . ఈ దుర్మార్గులు నా ముక్కుకు అడ్డు పెట్టిన మత్తుమందు నుంచి చాల త్వరగా నేను బయట పడ్డాను అన్నమాట. . . ఏం జరుగుతుందో అనే భయంతో గుండె దడ పెరిగి నా గుండె చప్పుడు నాకే వినిపిస్తూంది.
   కారు శరావేగంతో పరిగెడుతోంది. కారులో ముగ్గురు మృగాళ్లు ఉన్నట్టున్నారు. కారు ఎటు పోతోందో,  వీళ్ళు నన్ను ఎక్కడికి తీసుకుపోయి ఏ అఘాయిత్యానికి పాల్బడతారో తలచుకుంటేనే నా  గుండెలవిసిపోతున్నాయి. . . కారు లోపల చిన్న లైట్ డిమ్ గా వెలుగుతోంది. ఒకడు డ్రైవింగ్ చేస్తుంటే ఇద్దరు వెధవలు నన్ను ఒడిసిపట్టుకుని ఉన్నారు. నేను కదలకుండా మత్తులోనే ఉన్నట్టు నటిస్తున్నాను.  నేను మత్తులోనే ఉన్నాను అనుకుని ఒకచేత్తో నన్ను పట్టుకుని,  మరో చేత్తో మద్యం సీసా ఎత్తి గటగటా తాగుతున్నారు ఆ ఇద్దరు మదాంధులు. మద్యం వాసన గుప్పుమని నా ముక్కు పుటలను తాకింది. కడుపులో తిప్పి భళ్ళున వాంతి అయింది నాకు. అంతలోనే వాళ్లలో ఒకడు ” ఒరే. . దీనికి స్పృహ వచ్చేటట్టు ఉంది. వాంతి చేసుకుంది. త్వరగా పోనీరా ” అన్నాడు ఒక చేత్తో గట్టిగా నా మోకాలు పట్టుకొని. నా ఒంటిమీద తేళ్లు,  జర్రులు పాకినట్టు అసహ్యం వేసింది ఆ క్షణం. కానీ ఏమి చేయలేని ఆసహాయురాలిని.  ” రేయ్,  ఔటర్ రింగ్ రోడ్డు దాటేశాం రా. . ఇక ఐదు నిముషాలు ఓర్చుకోరా.  కారుని గండి చెఱువు దగ్గర ఆపేసి  అక్కడ దీంతో మజా చేద్దాం” అన్నాడు డ్రైవింగ్ సీట్లో ఉన్న వాడు.
   ఆ మాట వింటూనే నా పై ప్రాణాలు పైనే పోయాయి. ఇంతేనా నా జీవితం. ఇదేనా నా జీవితానికి చివరిరోజు. . . నా తెలివితేటలు,  చదువు,  ఆశలు,  ఆశయాలు ఇవన్నీ ఈ మృగాళ్ళ దాష్టికానికి బలైపోవలసిందేనా. . . నేను మరో ” దిశ “ను కానున్నానా. . . కన్నీళ్ళు వెచ్చగా నా చెంపలను తడిపేసాయి. అమ్మ, నాన్న గుర్తుకు వచ్చారు.  బాగాపొద్దు పోయి రాత్రి అయినా నేను ఇంకా ఇంటికి రాలేదని అమ్మ ఎంత భయపడుతున్నదో తలుచుకోగానే దుఃఖం ముంచుకొచ్చింది నాకు. అంతలోనే ఏదో తెలియని తెగింపు వచ్చింది నాకు. నేను ఈ దుర్మార్గుల చేతిలో బలిపశువును కావడానికి వీలులేదు. ఎలాగైనా ఈ కామాంధుల నుండి తప్పించుకోవాలి.  కాలేజీలో ఎవరికి అన్యాయము జరిగిందన్నా,  ఎవరైనా మా ఫ్రెండ్స్ ని ర్యాగింగ్ చేసినా,  చులకనగా మాట్లాడినా,  వాళ్ళ చేత ఆపాలజీ చెప్పించేదాకా పోరాడేదాన్ని. కాలేజీలో అందరు నన్ను ఝాన్సీ రాణి అనేవారు. ఆ ధైర్యం,  ఆ తెగువ ఇపుడు ఏమైనాయి నాలో. . . పేపర్లో రోజుకో చోట ఆడదానిపై అత్యాచారం, హత్య అనే వార్తలు చదువుతుంటే నా రక్తం మరిగిపోయేది. ఆ దుర్మార్గులందరిని కట్ట కట్టి చంపేయాలి అన్నంత కోపం వచ్చేది. అలాంటిది ఆపద నాదాకా వస్తే.. పెద్దగా ఏడవాలనిపించింది. ఒకరికి ముగ్గురు ఉన్నారు. ఒకవేళ తప్పించుకోలేకపోతే. . . ఈ నీచులు నాపై అత్యాచారానికి ఒడిగట్టి,  ఆపై చంపేసి నా శవాన్ని గండిపేట చెఱువులో తోసేసి చేతులు దులుపుకుంటే. . అయ్యో. . ఈ చీకట్లో ఈ దుర్మార్గపు మృగాలనుంచి నన్ను రక్షించే వాళ్ళే లేరా. పెద్దగా అరచి వాళ్ళనుంచి పెనుగులాడి తప్పించుకుందాం అనుకున్నాను. ముసురుకున్న దిగులు,  భయం నుంచి ఆలోచనలను మళ్లించి,  తప్పించుకునే మార్గం కోసం మెరుపు వేగంతో ఆలోచిస్తున్నాను.
  నా ఆలోచనలకంటే వేగంగా కారు దూసుకు పోతోంది. వాళ్ళు పెగ్గు మీద పెగ్గు తాగుతూనే ఉన్నారు. నేను మత్తులోనే ఉన్నానని కాస్త పట్టు సడలించారు వాళ్ళు. మద్యం వాసన నా కడుపులో పేగులను మెలిపెడుతోంది. గబ్బుక్కున లేచి ఇద్దరిని చెరోవైపుకు నెట్టేసాను. “ఒరే. . . గట్టిగా పట్టుకోరా,  పిట్ట ఎగిరిపోయేట్టు ఉంది. ” అంటూనే పశు బలంతో నన్ను ఒడిసి పట్టుకున్నారు ఆ వెధవలు. నా భుజాలు ఒరుసుకు పోతున్నాయి. ఇక నా వేదన అరణ్య రోదనే. . వీళ్ళ నుంచి తప్పించుకోవడం మృగ్యం. ఈ రోజుతో నాకు,  ఈ లోకానికి ఋణం తీరిపోయింది. . .
   మన కవులు వారిజాక్షులందు,  వైవాహికములందు,  ప్రాణ,  మాన,  విత్తములకు భంగం కలిగినపుడు బొంకవచ్చు అంటూ ఎన్నో ఉపాయాలు,  నీతులు,  సామెతలు చెప్పారే కానీ ఓ స్త్రీ తన మాన,  ప్రాణాలను కామాంధులనుండి రక్షించుకోవడానికి మాత్రం ఎటువంటి ఉపాయాలు చెప్పలేదు.  బహుశా వాళ్ళ కాలంలో స్త్రీలపై సామూహిక అత్యాచారాలు,  యాసిడ్ దాడులు,  స్త్రీల మానంలోకి ఇనుప కమ్ములు గుచ్చి చిత్రవధ చేసి చంపడాలు లాంటి నికృష్టాలు జరగలేదేమో. రావణుడు,  కీచకుడు లాంటి అసురులు కూడా స్త్రీ అనుమతి లేకుండా వారిని చెరబట్టరేమో. . . కానీ ఇది కలికాలం,  విష పురుగులు,  మధ పశువులు,  కామ పిశాచులు తిరుగాడే నీచపు కాలం. పగలు,  రాత్రి,  వావి,  వరుసలు లేకుండా ఆడ శరీరం కోసం వేటాడుతూ,  వారి అంగాంగాలు,  రక్త మాంసాలను పీక్కు తినే మృగాల ముదనష్టపు కాలం ఇది. అసలే కోతి,  ఆపై కల్లు తాగినట్టు,  అగ్నికి ఆద్యం తోడైనట్టు ఈ మానవ మృగాల దాష్టికానికి మరింత ఊతం ఇచ్చేది ఈ మద్యం. మరి ఇటువంటి మృగాలనుంచి తప్పించుకోవాలంటే ఎన్ని ఉపాయాలు తెలియాలి. ముళ్ళ మీద పడిన గుడ్డను చినగకుండా ఎంత నైత్రంగా తీసుకోవాలి. బేలగా మారి వీళ్ళ చేతిలో బలి పశువుగా మారేదానికన్నా అపాయాన్ని ఉపాయంతో ఎదుర్కొని ఈ రోజు చావో,  రేవో తేల్చుకోవాలనుకున్నాను.  మరుక్షణం పెద్దగా నవ్వుతూ “మనం ఇప్పుడు ఎక్కడికి వెళుతున్నాం ” అన్నాను. నేను ప్రతిఘటిస్తానని ఊహించిన వెధవలు నేను ఆలా అడిగేసరికి నివ్వెరపోయారు. పట్టు సడలించకుండానే ” చెప్తే ఏం చేస్తావ్ ” అన్నాడు ఒకడు పళ్ళు ఇకిలిస్తూ. . ” దాంతో మాటలేందిరా,  తప్పించుకోవాలనిచూస్తుంది ఇది” అంటూ గట్టిగా నన్ను పట్టుకుని ” త్వరగా పోనీరా. . ఇక్కడ ఒళ్ళు పెనంలా కాలిపోతోంది. ఇది తప్పించుకుంటే నిన్ను చంపేస్తా రా” అన్నాడు రెండోవాడు. ముగ్గురు పాతికేళ్ల లోపు వాళ్ళలాగా ఉన్నారు.  వెంటనే నేను ధైర్యమ్ కూడగట్టుకుని  ” కారులో ఏం బాగుంటుంది. మీరు ముగ్గురు ఉన్నారు. కారు ఆపితే అట్లా చెట్లకింద అయితే  మీకొక్కరికి స్వర్గం చూపిస్తాను” అన్నాను సందేహంగానే. డ్రైవింగ్ సీట్లో ఉన్నవాడు వెనక్కి తిరిగి నా వంక ఎగాదిగా చూసాడు.  వాళ్ళని చూసి బెదిరి పోకుండా అలా మాట్లాడేసరికి నా మీద ఏదో నమ్మకం కలిగింది వారికి నేను తప్పించుకోననిపించింది. నేనో ప్రొఫెషనల్ వేశ్యలాగా వాళ్ళకి అనిపించి ” ఏంటి స్వర్గం చూపిస్తావా. . ? మాటలు బాగా నేర్చావే. . తప్పించుకు పారిపోతావని భయపడ్డాం ” అన్నాడు వెకిలిగా నవ్వుతూ. . . వాడు తాగుతున్న సిగరెట్టు పొగ,  మద్యం కంపుకు గుక్క తిప్పుకోలేనంత దగ్గు వచ్చింది. తమాయించుకున్నాను. వాడు చెట్ల పక్కన కారు ఆపాడు. డిమ్ లైట్లో నా హ్యాండ్ బ్యాగ్ నా కాళ్ళకింద పడిఉండడం గమనించాను.  ” మరి నాకేం ఇస్తారు మీరు ” అన్నాను సానిదానిలాగా. . ” దీనికి పైసలు గావాలంటారా ” అంటూ వెకిలిగా నవ్వుతూ కారు డోర్ తీసి నన్ను బైటకు లాగాడు ఎర్ర టీ షర్ట్ వేసుకున్నవాడు. రెండోవాడుకూడా దిగాడు నన్ను ఒరుసుకుంటూ. డ్రైవింగ్ సీట్లో ఉన్నవాడికి మద్యం మత్తు బాగా ఎక్కినట్టు ఉంది. కారు దిగకుండా కారు స్టీరింగ్ మీద తల వాల్చేసాడు. ఒకడి బాధ తప్పింది. ఈ ఇద్దరి నుంచి ఎలా తప్పించుకోవాలి ఆనుకుంటుంటే,  ఇద్దరు నన్ను గుబురు చెట్ల మధ్యకు దాదాపు ఈడ్చుకుంటూ తీసుకెళ్ళసాగారు. . . ఇపుడు ఏమిటి నా గతి. . .
 చిమ్మ చీకటి. అక్కడ నేను అరిచి గీ పెట్టినా అది అరణ్యరోదనే అవుతుందని గ్రహించాను. వాళ్లలో ఒకడు సెల్ ఫోన్ లైటు వేసాడు. నేను ముందు అంటే నేను ముందు అని కాట్ల కుక్కలా నా మీద పడడానికి సిద్ధంగా ఉన్నారు వాళ్ళు. చప్పున “చాల దాహంగా ఉంది. నా బ్యాగ్ లో వాటర్ బాటిల్ ఉంది. నీళ్లు తాగి వస్తాను అన్నాను చివరి అస్త్రంగా. కారుకి,  చెట్ల పొదలకి మధ్య పది అడుగుల దూరం ఉంది.  నిజం గానే నాకు భయం, గుండె దడ ఓ పక్క,  ఆకలి,  దాహం మరోపక్క దంచేస్తున్నాయి. క్షణ క్షణానికి పోరాటం,  అపజయం నాలో సంఘర్షణ పడుతున్నాయి. ఏ కళనున్నారో ” నీళ్లు కావాలా నీకు ” అంటూ విసుక్కుని ” సరే రా ” అంటూ నా చేయి పట్టుకుని కారు దగ్గరకి లాకెళ్ళాడు ఎర్ర టీ షర్ట్ వాడు.  “త్వరగా తీసుకురారా వెధవ నేను ఇక ఆగలేక ఉన్నాను ” అంటూ తొందర పెట్టాడు రెండో వాడు. కారు వెనక సీట్ లో నా హ్యాండ్ బ్యాగ్ అడుగున చేయి పెట్టి తడమసాగాను. డ్రైవింగ్ సీట్లోని వాడు శవంలా పడివున్నాడు.  ఏంటే ఆలస్యం లం. . . త్వరగా రా అని లాగుతున్నాడు వాడు. వస్తున్నా అంటున్న క్షణము లోనే బ్యాగ్ లో నేను వెతుకుతున్నది నా చేతికి తగిలింది. తక్షణమే మెరుపు వేగంతో ఆ బాటిల్ మూత తీసి నన్ను పట్టుకుని ఉన్నవాడి కళ్ళలో స్ప్రే చేశాను. అది పెప్పర్,  పచ్చిమిరపకాయల రసం కలిపి చేసిన స్ప్రే. వాడికి ఏం జరిగిందో కూడా తెలియలేదు. ఒక్కసారిగా  గావు కేక పెట్టి నన్ను వదిలేసి కుప్ప కూలి కళ్ళకు చేతులు అడ్డం పెట్టుకుని మంటలకు దొర్లసాగాడు నన్ను బూతులు తిడుతూ. . . ఆ అవకాశాన్ని నేను వదులుకోలేదు. ఏమైందో అర్ధంకానీ రెండోవాడి దగ్గరకు పరిగెత్తి రెప్పపాటులో వాడి కళ్ళలో కూడా పెప్పర్ స్ప్రే చేశాను.  ” దిశా” ఘటన జరిగినప్పటినుంచి  ఆడపిల్ల గల ఏ తల్లిదండ్రులకు కంటిమీద కునుకు లేదనుకుంటా. అందుకే అమ్మ నేను ఎప్పుడైనా ఒంటరిగా ప్రయాణించేటప్పుడు ఎందుకైనా మంచిదని ఈ పెప్పర్ స్ప్రే బాటిల్ కొని నేను వద్దన్నా నా హ్యాండ్ బ్యాగ్ లో పెట్టింది. ఈ రోజు అదే నన్ను ఈ మృగాళ్ల నుంచి కాపాడింది. ఇద్దరు హా హా కారాలు చేస్తూ కిందపడి దొల్లుతూ నన్ను బూతులు తిడుతున్నారు. క్షణం ఆలస్యం చేయకుండా నేను చుట్టూ పక్కల చూసాను. ఉహు. . ఏ అలికిడి లేదు. చీకటిలో ఏం కనిపించడం లేదు. గబా గబా కారు మొత్తం వెదికాను తాడులాంటిది ఏమైనా ఉందేమోనని.  కారులో ముందు సీట్ కింద చుట్టలు చుట్టి ఉన్ననైలాన్ తాడు ఉంది.  అంటే నా ఊహ నిజమే. . . ఈ వెధవలు మందు తాగి అచ్చోసిన ఆంబోతుల్లాగా ఊరిమీద పడి ఒంటరిగా దొరికిన ఆడదాని జీవితం నాశనం చేయాలనీ,  ఆనక నిస్సహాయ స్థితిలో ఉన్నదాన్ని ఈ తాడుతో గొంతు బిగించి చంపివేయాలని ముందే తయారుగా ఉన్నారన్న మాట.
   కారులోనుంచి నైలాన్ తాడుని తెచ్చి నా ఒంటిలోని బలమంతా ఉపయోగించి కళ్ళమంటలతో కింద పడి గింజుకుంటున్న ఇద్దరి కాళ్ళు, చేతులు కట్టేసాను. కళ్ళ మంటలు,  మద్యం మత్తు ఎక్కువైన ఇద్దరిలో కాసేపటికే కదలికలు ఆగిపోయినాయి. ఇంత శక్తి,  ఇంత తెగువ నాకు ఎలా వచ్చాయో నాకే తెలియలేదు. బహుశా పిల్లినైనా గదిలో బంధిస్తే తన ఆత్మ రక్షణ కోసం పులి లా మారుతుందేమో. అటువంటిది ఒంటరి ఆడదాన్ని చెరపట్టడానికి ప్రయత్నం చేస్తే అబల కూడా ఆదిపరాశక్తిగా మారదా. . . .
    చిన్న పామునైన పెద్ద కర్రతో కొట్టాలి. కారు డ్రైవింగ్ సీట్లో శవంలా పడి ఉన్న వాణ్ణి కూడా కారులో నుంచి బైటకు లాగి నైలాన్ తాడుతో కట్టేసాను. తర్వాత కారులోకి వచ్చి డ్రైవింగ్ సీట్లో కూర్చున్నాను. రెండు నెలల ముందే ఫ్రెండ్స్ తో కలిసి సరదాగా నేర్చుకున్న కారు డ్రైవింగ్ నాకు ఇప్పుడు ఉపయోగపడింది. మొదట చీకటిలో కాస్త తడబడుతూ నడిపాను. రింగ్ రోడ్ దాటి హైవేమీదకు రాగానే లైట్ల కాంతిలో  దారి చూసుకుంటూ సైబరాబాద్ పోలీస్ కమిషనరేట్ ఆఫీస్ ముందు కారు ఆపి గట్టిగా హారన్ కొట్టాను. అంతే గుర్తు ఉంది నాకు. నీరసంతో స్పృహ తప్పింది నాకు.
   కళ్ళు తెరిచేసరికి పోలీస్ స్టేషన్ లో లేడీ కానిస్టేబుల్స్ నాకు సపర్యలు చేస్తున్నారు. వాళ్ళు ఇచ్చిన టీ తాగి కాస్త తేరుకున్న తర్వాత అక్కడి పోలీస్ ఇన్స్పెక్టర్ కి జరిగినది అంతా పూస గుచ్చినట్టు చెప్పాను. అప్పటికి టైం ఒంటిగంట అయినది. వాళ్ళ ఫోన్ అడిగి తీసుకుని అమ్మకు ఫోన్ చేశాను. ఒక రింగ్ కే అమ్మ ఫోన్ ఎత్తి దాదాపు ఏడుస్తూ ” పాపా. . . ఏమైపోయావు తల్లి ఇంత రాత్రిదాకా. నీకేమైందో అని నేను విలవిలలాడుతున్నాను. నాన్నకు కూడా ఫోన్ చేసి చెప్పాను. తను కూడా కంగారుపడుతూ బయలుదేరారు. అసలు ఎక్కడున్నావు నీవు. నీకేం ప్రమాదం జరగలేదు కదా ” అంటూ ఏడుస్తోంది. అమ్మకు  జరిగింది చెప్పి,  కంగారు పడవద్దు,  పోలీసుల రక్షణలో ఉన్నానని ,  ఇంటికి వస్తున్నానని చెప్పాను.
   నేను అందించిన సమాచారం విని పోలీసుస్టేషన్లలో అందరు నా ధైర్యానికి,  తెగువకు నన్ను మెచ్చుకున్నారు. వెంటనే షీ టీమ్స్ లీడర్ స్వాతి మేడం,  మరికొందరు పోలీస్ అధికారులతో కలిసి రెండు వాహనాల్లో లో నేను చెప్పిన చోటికి వెళ్ళాం. ఆ వెధవల కారును సీజ్ చేసారు. నేను గుర్తులు చెప్తుండగా గండి పేట చెరువు సమీపంలో ఉన్న చెట్లపొదల దగ్గరకు చేరుకున్నాం.  ఆ ముగ్గురు దుర్మార్గులు ఇంకా మత్తులోనే పడిఉన్నారు. పోలీసులు వారి కట్లు విప్పి వారి చేతులకు బేడీలు వేసి వారిని అరెస్ట్ చేసారు. నన్ను పోలీసు వాహనంలోనే ఇంటిదగ్గర భద్రంగా దింపారు.
   ఆ మృగాళ్లు ఇప్పుడు జైల్లో కటకటాల వెనుక ఉన్నారు. నేను చెప్పిన తిరుగులేని సాక్షంతో వారికి కారాగార శిక్ష పడింది. ఆ పక్క రోజు దినపత్రికలలో,  టీవీ,  యూ ట్యూబ్ చానెల్స్ లో,  సోషల్ మీడియా లో నన్ను అందరు ఆకాశానికి ఎత్తేసారు. సాహసానికి మారు పేరు నేను అని అన్ని వార్త చానెల్స్ లో,  నలుగురు ఓ చోట చేరి నా ధైర్యమ్,  తెగువ గురించే చెప్పుకుంటున్నారు. వీరనారి,  ఆదిపరాశక్తి,  అపర భద్రకాళి,  అబల కాదు సబల అంటూ నాకు బిరుదులు తగిలించి నన్ను పొగడ్తలతో ముంచెత్తారు. మహిళా సంఘాలు నాకు సన్మానం చేసాయి.
  ఇదిగో మీ ముందు ఇపుడు ఈ సన్మాన సభలోకూడా నన్ను మాట్లాడమన్నారు. నేను అందరికి ఒకటే విన్నపం చేసుకుంటున్నాను. “అర్ధ రాత్రి స్త్రీలు ఏనాడైతే ఒంటరిగా,  స్వేచ్ఛగా తిరగగల్గుతారో ఆనాడే మన దేశానికీ సంపూర్ణ స్వతంత్రం వచ్చినట్టు ” అని మహాత్మా గాంధీజీ అన్నారు.  కానీ మన దౌర్భాగ్యం అర్ధరాత్రి కాదు కదా పట్టపగలు కూడా మహిళలు బయట తిరగలేని నికృష్టపు కాలంలో ఉన్నాం ఇపుడు మనం. ఇంటి నుంచి తమ ఆడబిడ్డ బయటకు వెళ్లిందంటే తిరిగి ఇంటికి చేరేవరకు కన్నవారికి ఆందోళనే. దానికితోడు మన టీవీ ప్రోగ్రామ్స్,  యూ ట్యూబ్ వీడియోలు,  సోషల్ మీడియాలో కూడా ఆడదంటే మగవాడు వాడుకునే విలాస వస్తువుగా చిత్రీకరిస్తున్నారు. ఆడది పక్కలోకి మాత్రమే పనికి వస్తుంది అని స్టేట్మెంట్స్,  ద్వంద్వార్థపు కుళ్ళు జోకులు,  టచ్ స్క్రీన్ ని కదిలిస్తే వచ్చిపడే పోర్న్ వీడియోలు యువతను తప్పుదోవ పట్టిస్తున్నాయి. యువత అనే కాదు,  వయసుతో సంబంధం లేకుండా అరవై పైబడిన వృద్దులు సైతం ఆడది కనిపిస్తే చాలు చొంగ కార్చుకుంటూ అవకాశాల కోసం అర్రులు చాస్తుంటారు. వారంతా ఎక్కడో లేరు. మన మధ్యనే పక్కింటి అంకుల్ రూపంలోనో,  ఎదురింటి బాబాయ్ రూపంలోనో,  స్కూల్ వాచ్ మాన్ రూపంలోనో,  దారిన పోయే దానయ్య రూపంలోనో మనుషుల రూపంలోనే ఉంటారు. ఒంటరి అడ శరీరం కనపడగానే వాళ్లలోని మృగం మేల్కొంటుంది. ఇటువంటి మానవ మృగాల ఆటలు కట్టించాలంటే మన దేశ సామాజిక వ్యవస్థలో సమూలంగా మార్పులు రావాలి. మన చట్టాలు కఠినతరం కావాలి. స్త్రీల పట్ల నేరం చెయ్యాలని ఆలోచనలు వచ్చినా ఒణికిపోయేలా శిక్షలు ఉండాలి.  మహిళలను గౌరవించి సమాజంలో మహిళల విద్య,  సమానత్వం కోసం పాటుపడి,  మూఢనమ్మకాలను ఖండించి,  సతీసహగమనం,  వరకట్నం లాంటి దురాచారాలను రూపుమాపి,  స్త్రీల అభ్యున్నతికి పాటుపడిన వీరేశలింగం పంతులు,  రాజారామ్మోహన్ రాయ్,  డాక్టర్ బి. ఆర్. అంబెడ్కర్ లాంటి మహనీయులు పుట్టిన ధరిత్రి మనది. ఇటువంటి పుణ్య భూమిలో మానవ మృగాలకు చోటు ఉండకూడదు.  నా అదృష్టం బాగుండి,  కాస్త ధైర్యం, మరికాస్త అపప్రమత్తత తో ఆ రోజు నేను ఈ మృగాలా నుంచి తప్పించుకోగలిగాను. అందరికి అలాంటి పరిస్థితులు కలిసిరావు,  పాపం ” దిశా” ఆ నలుగురు మానవ మృగాల బారిన పడి ఎంత క్షోభ,  నరకం అనుభవించి అసువులు బాసిందో తలుచుకుంటేనే గుండె తరుక్కుపోతుంది. ఆమె తల్లిదండ్రులు ఎంత కుమిలిపోతున్నారో పాపం.
  నా కళ్ళ నుంచి కారిన రక్త కన్నీరును తుడుచుకుంటూ ” నేను ఇంతవరకు సాఫ్ట్ వేర్ జాబ్ చేయాలనుకున్నాను. కానీ ఈ రోజు నాకు జరిగిన ఈ సంఘటనతో నా నిర్ణయాన్ని మార్చుకుంటున్నాను. నా పేరు ఏదైనా ఇపుడు నన్ను అందరు సబల,  సాహసి అని పిలుస్తున్నారు. ఈ సందర్భంలో నేను మీ అందరి సమక్షంలో “విదిశ” ఫౌండేషన్ ని ప్రారంభిస్తున్నాను. నా లాంటి వారిని నలుగురిని కూడకట్టుకొని ఊరూరా తిరుగుతూ స్త్రీలకు ధైర్య,  సాహసాలు పెంపొందేందుకు వ్యక్తిత్వ వికాస పాఠాలను నేర్పిస్తాను. ఆపద సమయంలో మాన,  ప్రాణాలను కాపాడుకునే నేర్పును,  కరాటే లాంటి విద్యలను నేర్పించే కేంద్రాలను స్థాపించి ప్రతి స్త్రీ స్వీయ రక్షణ చేసుకునేలా కృషి చేస్తాను. పసినాటి నుంచే
ఆడ పిల్లలకే కాదు,  మొగ పిల్లలకు కూడా క్రమశిక్షణ ,  స్త్రీలను గౌరవించాలనే మంచి పద్దతులను నేర్పించాలని తల్లిదండ్రులకు కూడా కౌన్సిలింగ్ పాఠాలు చెప్తాను.  సోషల్ మీడియాను ఉపయోగం లేని టిక్ టాక్ వీడియోలతో,  ఉబుసుపోని కబుర్లతో దుర్వినియోగం చేయకుండ స్త్రీలకు ఆత్మ రక్షణ,  ధైర్య, సాహసాలు,  స్వీయ రక్షణ పద్దతులను తెలియచేసే వీడియోలు లాంటివి రూపొందించి సోషల్ మీడియాను మంచికి ఉపయోగపడేలా చేస్తాను. మనదేశంలో ఉన్న మానవ మృగాలన్నంటినీ సమూలంగా అంతమొందించేవరకు నా ఈ కృషిని కొనసాగిస్తాను. నా ఈ ప్రయత్నానికి మీరు కూడా చేయి కలిపి నేను తలపెట్టిన ఈ మహా యజ్ఞం లో మీరుకూడా నాతోకలిసి మీ సహకారాన్ని అందిస్తారని ఆశగా మీ అందరిని వేడుకుంటున్నాను”. అని చేతులు జోడించాను నేను.
   నా నిర్ణయానికి అంగీకారంగా సభా ప్రాంగణమంతా కరతాళ ధ్వనులతో మారుమ్రోగిపోయింది. 
రచన: శ్రీధర శర్మ
“నేను వద్దన్నా వినకుండా ప్రేమ,  ప్రేమ అని ఈ దరిద్రాన్ని పెళ్లి చేసుకున్నావు.  ఇప్పుడు చూడు ఇది ఆడపిల్లని కనింది.  ఇంకొక్క కాన్పులో కూడ ఇది ఆడపిల్లని కనిందంటే మన వంశం నీతోనే ముగిసిపోతుంది.  మూడో కాన్పు చుద్దామంటే నాయనమ్మను అయిన నాకు ప్రాణగండం అని జ్యోతిష్యుడు చెప్పాడు.  ఇప్పటికైనా మించిపోయింది లేదు.  మగపిల్లాడిని కనే జాతకం వున్న దాన్ని చూసి నీకు మళ్ళి పెళ్లి చేస్తాను.  దీనికి విడాకులు ఇచ్చేసి ఇప్పటికైనా ఈ దరిద్రాన్ని వదిలించుకో” అంది కొడుకు విజయ్ తో కాంతమ్మ.
“సరే నీ ఇష్టం మరి విడాకులు ఇవ్వడానికి గిరిజ ఒప్పుకుంటుందా?” అడిగాడు విజయ్.
“ఒప్పు కోకపోతే పురిటి బిడ్డను చంపుతామని బెదిరించు.  చచ్చినట్టు అదే ఒప్పుకుంటుంది” అంది కాంతమ్మ.
వార్డు బయట తల్లి,  కొడుకుల సంభాషణలు విన్న గిరిజ పురిటి బిడ్డను గట్టిగా గుండెలకు హత్తుకుంది.  బిడ్డ మీద ఆ నీచుల నీడ పడకూడదని మనసులో నిర్ణయం తీసుకుంది.  ఇంతలో వార్డు లోకి వచ్చిన భర్త విజయ్ తో “విడాకుల పేపర్లు సిద్దం చేయండి.  నేను సంతకాలు చేసి బిడ్డను తీసుకొని వెళ్లి పోతాను. ” అంది గిరిజ.
కొంత సేపటి తర్వాత విజయ్ తెచ్చిన విడాకుల పేపర్ల డాకుమెంట్స్ లో సంతకం చేసిన గిరిజ బిడ్డను తీసుకొని బయలు దేరబోయింది.
“ఎక్కడికి వెళతావు ?” అడిగాడు విజయ్ .
“నా చిన్ననాటి స్నేహితురాలి దగ్గరకు వెళతాను” అని చెప్పి బిడ్డతో బయలు దేరింది గిరిజ.
***
బస్సులో చాల దూరం ప్రయాణం చేసి చివరకు తన స్నేహితురాలి వూరి చేరుకున్న గిరిజ,  పెళ్ళైన కొన్ని రోజులకే కట్నం కోసం అత్తవారింట్లో తన స్నేహితురాలు బలి అయిపొందన్న విషయం తెలుసుకొని కుమిలిపోయింది.  ఎక్కడకు పోవాలో తెలియక రోడ్డు మీద దిక్కు తెలియక నడుస్తూ నీరసంతో బిడ్డతో సహా కుప్పకూలిపోయింది.  అప్పుడే పోలిస్ జీపులో అటుగా వెళుతున్న సర్కిల్ ఇన్స్పెక్టర్ ఝాన్సీ అది గమనించి తల్లి బిడ్డను జీపులోనికి ఎక్కించుకొని తన ఇంటికి తీసుకొని పోయింది.
***
కొంతసేపటి తర్వాత తేరుకున్న గిరిజ తను ఎక్కడ వున్నానో తెలియక సతమతమవుతూ,  బిడ్డ కోసం వెతుకుతూ పాపా,  పాపా అని అరవసాగింది.  “చూడమ్మా నీ పాపా పాలు తాగి ఆ ఉయ్యాలలో హాయిగా నిద్ర పోతూ వుంది” అని చెప్పింది ఝాన్సీ.
“అమ్మ మీరు ఎవరు?” అని అడిగింది గిరిజ.
“నా పేరు ఝాన్సీ.  ఈ ఏరియా పోలిస్ సర్కిల్ ఇన్స్పెక్టర్ని.  “ఇంతకూ నీవు ఎవరు? పురిటి బిడ్డతో ఎక్కడకు వెళుతున్నావు” అని అడిగింది గిరిజను.
జరిగిన విషయం అంత ఝాన్సీ కి చెప్పింది గిరిజ.
“అయితే ఆడవాళ్లకు జరుగుతున్న ఆకృత్యాలకు నీవు కూడ ఒక ఉదాహరణ అన్న మాట.  అమ్మ,  నాన్న,  అక్క ఇది నా కుటుంబం.  అక్కకు పెళ్లి జరిగిన తర్వాత సంతానం కలగలేదని అత్తింటి వాళ్ళు కిరాతకంగా చంపేస్తే ఆ దిగులుతో అమ్మ ,  నాన్నలు చనిపోయారు.  అప్పుడే అనుకున్నాను సమాజంలో ఆడవాళ్ళపై జరుగుతున్న ఆకృత్యాలని కొంత వరకైనా అపాలన్న ఉద్యేశ్యం తో పోలీస్ ఉద్యోగాన్ని ఎంచుకున్నాను.  ఇప్పుడు నీ కూతురిని కూడ ఒక ఆయుధం లా తయారు చేస్తాను.  మీరు నాతొనే వుండి పోండి.  ఇంతకూ పాపా కు ఏం పేరు పెట్టావు ” అడిగింది ఝాన్సీ.
“ఇంకా ఏమి పేరు పెట్టలేదు” అంది గిరిజ
“అయితే పాపా పేరు వైజయంతి” అని పేరు పెట్టేసింది ఝాన్సీ.
“మీరు ఏమి అనుకోనంటే మిమ్ములని అక్క అని పిలవ వచ్చా?” అని అడిగింది గిరిజ.
“అలాగే పిలువు.  నీవు నాకు దేవుడు ఇచ్చిన చెల్లెలివి” అని నవ్వుతు చెప్పి కిచెన్ వైపు నడిచింది ఝాన్సీ.
***
కాలం తో పాటు పెరిగి పెద్దది అయ్యింది వైజయంతి.
“డిగ్రీ అయిపొయింది కదా.  ఇప్పుడు ఏమి చెయాలనుకుంటున్నావు బేటా . ” అడిగింది ఝాన్సీ వైజయంతిని .
“ ఐ. పి. యస్ అవ్వాలని అను కుంటున్నాను.  అందుకే సివిల్స్ కు ప్రిపేర్ అవ్వాలని డిసైడ్ అయ్యాను పెద్దమ్మ” అంది వైజయంతి.
“వేరి గుడ్ అండ్ అల్ ది బెస్ట్.  నీకు కావాల్సిన ఏర్పాట్లు చేస్తాను.  నీవు తప్పకుండ ఐ. పి. యస్ కు సెలెక్ట్ అవ్వాలి.  యస్ . పి. గా చార్జ్ తీసుకొని ఆడవాళ్ళ రక్షణకు అండగా నిలవాలి” అని చెప్పింది ఝాన్సీ.
“తప్ప కుండ పెద్దమ్మ.  అడ వాళ్ళ శ్రేయస్సుకోసం నా శక్తి వంచన లేకుండా కృషి చేస్తాను అని చెప్పింది వైజయంతి.
***
“పెద్దమ్మ నాకు ట్రైనీ ఐ. పి. యస్ గా రామచంద్ర పురం పోస్టింగ్ ఇచ్చారు. ” చెప్పింది వైజయంతి.
“రామచంద్ర పురమా ? అది నా మాజీ భర్త,  మీ నాన్న వాళ్ళ వూరు ” ఆశ్చర్యంగా అంది గిరిజ.
“తెలుసు అందుకే కోరి మరి అక్కడ పోస్టింగ్ వేయించుకున్నాను.  నీలాగా మరొకరి కి అన్యాయం జరగకుండా చూడాలన్నది నా ఆశయం. ” ఆవేశంగా అన్నది వైజయంతి.
“శభాష్ బేటా నీ ఆశయానికి తిరుగు లేదు.  పోయిరా “ అంటూ ఆశీర్వదించింది ఝాన్సీ.
***
సాయంత్రం అలా వురి బయటకు ఎక్సర్సైజ్ కోసం వెళ్ళిన వైజయంతి అక్కడ కొంతమంది కుర్రాళ్ళు ఒక అమ్మాయిని చుట్టుముట్టి అసభ్యంగా ప్రవర్తిస్తుండం చూసి వెంటనే అక్కడకు వెళ్లి “ఏంట్రా ఆ అమ్మాయిని ఏం చేస్తున్నారు?” అని అడిగింది వైజయంతి.
“ఒక అమ్మాయిని అబ్బాయిలు ఏం చేస్తారో తెలియకుండానే నీవు ఇంత పెద్దదానివి అయ్యావా? అయిన దీని కంటే నీవే కత్తి లాగ వున్నావు. ” అని వైజయంతి మీద చేయి వేసాడు ఆ కుర్రాళ్ళ ముకలో ఒకడు.
అంతే ఒక్క సరిగా వైజయంతి ఆ మూక మీద విరుచుకు పడింది.  ఒక్కొక్కరిని ఉతికి ఆరేసింది.  అందరు పారిపోయారు కానీ తన మీద చేయి వేసిన ఆ కుర్రాడికి కరాటే తెలిసి వుండడంతో ఇద్దరు చాల సేపు తల పడ్డారు,  చివరకు వైజయంతి వాడిని మట్టి కరిపించి తీసుకెళ్ళి పోలీస్ స్టేషన్ లో పడేసింది.
***
వైజయంతి తెచ్చిన ఆ కుర్రాడిని చూసిన స్టేషన్ యస్. ఐ.  “మేడం ఈ అబ్బాయి రామభద్రయ్య గారి బిడ్డ కొడుకు నరేష్ .  ఆ పెద్దాయన చాల మంచివాడు.  ఆయనకు ఈ విషయం తెలిస్తే చాల భాద పడతాడు.  ఈ ఒక్క సారికి మందలించి వదిలేద్దాం.  ప్లీజ్” అన్నాడు.
“ఓహో అలాగా.  సరే నేనే వీడిని వాళ్ళ ఇంటి దగ్గర వదిలేసి వీడి పేరెంట్స్ కు వార్నింగ్ ఇచ్చి వస్తాను” అని చెప్పి నరేష్ కాలర్ పట్టు కొని తెసుకొని వెళ్లి జీప్ లో పడేసి నరేష్ వాళ్ళ ఇంటి వైపు బయలు దేరింది వైజయంతి
***
నరేష్ వాళ్ళ నాన్నను చూసిన వైజయంతి ఒక్కసారిగా ఆశ్చర్యపోయింది.  తను ఎవరో కాదు తన కన్న తండ్రే .  “ఓహో తమరేనా ఈ వెధవగారి తండ్రి గారు.  ఇటువంటి వంశోద్దారకుడి కోసమేనా మీ అమ్మగారు మా అమ్మగారిని వదిలెయ్యమని చెప్పింది.  ఇప్పుడు వీడేమో వూరి మీద పడి అమ్మాయిలను అల్లరి చేస్తూ చివరకు వీడి అక్క నైన నా మీదనే చేయి వేసాడు.  వీడు మీ వంశాన్ని బాగానే వుద్దరిస్తున్నాడు.  ఇలాంటి కామాందులు ఎదో ఒక రోజు కన్న తల్లి మీద కూడా చేయి వేస్తారు” అని చెప్పింది వైజయంతి.
“మీరు ?” అంటూ అడిగాడు విజయ్.
“నీవు ప్రేమించి పెళ్లి చేసుకొని వదిలేసావే గిరిజ కూతురుని” అని చెప్పి అక్కడ నుంచి వెళ్లి పోయింది వైజయంతి
***
“మేడం.  మీ కోసం ఎవరో వచ్చారు “ అని గార్డ్ చెప్పడం తో బయటకు వచ్చి చూసింది వైజయంతి.
ఎదురుగ చేతులు కట్టుకొని నిలబడి వున్నాడు నరేష్.
“ఏంటి “ అన్నట్టు సైగ చేసింది వైజయంతి.
“అక్క నన్ను క్షమించు.  ఇంకెప్పుడు తప్పుడు పనులు చెయ్యను.  సారీ. ” అన్నాడు నరేష్ తల దించుకొని.
“ఒరేయి.  వీలయితే కష్టాల్లో వున్న ఆడవాళ్లకు సాయం చేయండి.  చేతకాక పొతే మానేయ్యండి.  అంతే కానీ వాళ్ళ మాన,  ప్రాణాలతో ఆడు కోవద్దండి. ” అని చెప్పింది వైజయంతి.
“అక్క,  నాకు కరాటే లో బ్లాక్ బెల్ట్ వుంది.  నీవు ఇచ్చిన స్పూర్తితో నేను “వైజయంతి కరాటే స్కూల్” పెట్టి ఆడవాళ్ళకు స్వీయ రక్షణ నేరిపిస్తాను. ” అని చెప్పి అక్కడి నుంచి వెళ్లి పోయాడు నరేష్.
తను సంకల్పించిన ఆడవాళ్ళ శ్రేయస్సు కోసం తొలి అడుగు పడడంతో ఉద్వేగానికి లోనయ్యింది వైజయంతి.
***
రచన: యమున చింతపల్లి
“అఖీ,  ఐ లవ్ యు “ శ్రీరామ్ చేతులు అఖిలను చుట్టేశాయి.  ఆ మాటలకు ఎప్పటిలాగానే అఖిల మనసు అనురాగంతో పులకించాలి.  కానీ కంటిలోని నీరు మండుతున్న ఆమె చెంపలను,  తలకింద దిండుని కూడా తడుపుతోంది.
“నువ్వు లేకుండా నేను బ్రతకలేను.  చచ్చిపోతాను “ మరింత దగ్గరగా జరుగుతూ అన్నాడు.
గొంతు దిగిన మందు,  తలకెక్కిన కిక్కుతో కాదు ఆ మాట అన్నది మనసులోని ప్రేమతో నిజాయితీగానే అన్నాడు.  దశాబ్దం క్రితం అతను అలా చెప్పిన మాటకే ఆమె మనసు ఇచ్చి మనువాడింది.  అతను ఏ స్థితిలో ఉండని,  అఖిల పై ప్రేమ తరగదు.  ఒక్కోసారి ఆ ప్రేమను అతనిలోని తొందరపాటు మింగేస్తుంది.
వాళ్ళ ఇరు కుటుంబాల మధ్య సత్సంబంధాలు,  స్నేహ బంధమూ ఉంది.  అది వారి ప్రేమకు ఆ పై పెళ్ళికి దారి తీసింది.  ప్రేమిoచేముందు,  కనీసం పెళ్లిముందు కూడా అతనికి ఆ అలవాటు లేదు.  ఒకవేళ అప్పటికే ఆ అలవాటు ఉన్నా,  అఖిల శ్రీరామ్ తో అనుబంధం వద్దనుకునేది కాదేమో.  “అతనిని నేను మార్చుకుంటాను,  నా ప్రేమతో “ అని ఎందరో ఆడపిల్లల్లాగానే ముందుకే అడుగువేసేదేమో!
ఈమధ్యనే శ్రీరామ్ కి ఉద్యోగo లో ఎదురైన ఫెయిల్యూర్స్ ఫ్రెస్టేషన్ కు దారితీసి అప్పుడప్పుడు ఇలాంటి ఘటనలకు తెర తీస్తోంది.  కొంతమంది అంతే,  బలంగా ఎదుర్కోవాల్సి న సమస్యలను వదిలిపెట్టి బలహీనతల బాట పడతారు.  ఎప్పుడు ఏ మార్పులు సంభవిస్తాయో ఎవరికి తెలుసు,  అది కెరియర్ లో అయినా కట్టుకున్న భర్తలో అయినా ?? ఇదమిద్దమని తేల్చి చెప్పుకోలేనిదే జీవితమేమో !!
జీవితంలో శ్రీరామ్ తనపై చెయ్యి చేసుకుంటాడనేది అఖిలకు ఊహకు కూడా అందని ఆటవిక చర్య.  ఇంతలా ప్రేమిoచేవాడు తనపై చెయ్యి ఎలా ఎత్తుతాడో తనకు అసలు అర్ధం కాని విషయం.
“వెన్నెలలాంటి ప్రేమను పొందటానికి ఈ అనాగరిక ప్రవర్తన భరించక తప్పదా ? ఇంతేనా జీవితం.  అమావాస్య,  పౌర్ణమి ప్రకృతి ధర్మాలు.  ఇది కూడా అంతేనా…. అంత సహజమా ?” కారుతున్న కన్నీళ్లను ఆపుకోవటం కష్టంగా ఉంది.
అఖిలకు ఆర్ధిక స్వాతంత్రం ఉంది,  ఆత్మాభిమానం ఉంది.  అంతకు మించిన ప్రేమ శ్రీరామ్ పై ఉంది.  తనని విడిచి పెట్టేస్తే,  ఇంకా దిగజారిపోతాడేమో అనే భయం ఉంది.  ప్రేమ ఉన్న చోట భయమూ ఉంటుంది,  వదులుకోలేని బలహీనతా ఉంటుంది.
చుట్టుకున్న శ్రీరామ్ చేతులను తొలగించి లేచి ప్రక్క బెడ్ రూమ్ లోకి నడిచింది.  గత రెండేళ్లగా ‘నువ్వు పెద్ద దానివయ్యావు.  ఒక్క దానివే పడుకోవాలి ‘ అని కూతురికి అలా విడిగా పడుకోవటం అలవాటు చేశాడు శ్రీరామ్.
“అదేంటి,  అది చిన్న పిల్ల “ అన్న అఖిల మాటలను “ పిల్లలికి డిపెండెన్సీ తగ్గి ఇండివిడ్యువాలిటీ ఎంత తొందరగా పెరిగితే అంత మంచిది “ అని కొట్టి పడేసాడు.
కూతురు ప్రక్కన చేరి ‘అంజూ,  నువ్వేరా నా ఊపిరి నిలిచి ఉండటానికి కారణం ‘ అనుకుంటూ స్వాంతన పొందుతూ హత్తుకుని పడుకుంది అఖిల.
				*****
చెంప మీద తేలిన వాతలు తెల్లారేసరికి మాయమయ్యాయి.  కానీ మనసుకు అయిన గాయాలో ? అవీ చెరిగిపోతాయి కానీ అంత సులభంగా మటుకు కాదు.  వేదనా భరిత హృదయంతో,  నిద్ర లేక ఎర్రబడ్డ కళ్ళతో ఆ రోజు ఆరంభమయ్యింది అఖిలకు.  దానికి తోడు చెప్పా పెట్టకుండా మానిన పనిమనిషి,  స్కూల్ కి వెళ్లాల్సిన కూతురు పని రెండూ కలిసి మరింత ఉక్కిరిబిక్కిరి అవుతోంది.
“అఖీ,  ఏంటి అంత టెన్షన్ పడుతున్నావు ? నేను హెల్ప్ చెయ్యనా “ వెనకగా వచ్చి నిలబడి అడిగాడు శ్రీరామ్.  మౌనంగా కానీ వేగంగా తన పని చేసుకుపోతోంది అఖిల.
తప్పిదం చేసినా మాటలలో సారీ చెప్పడు శ్రీరామ్.  చేతల్లో చూపిస్తాడు.  రోజూ అప్పుడప్పుడు ‘తను ఏం చేస్తోందా’ అని తొంగి చూసే వాడు,  అలాంటి తప్పు జరిగినప్పుడు మటుకు అతుక్కునే ఉంటాడు.  లంచ్ లో తప్పితే ఫోన్ చెయ్యని వాడు నాలుగైదు సార్లు టైమ్ ని కుదుర్చుకుని చేస్తాడు.
“అంజుకి,  సాయంత్రం స్నాక్స్ సర్దావా ? “
“మాట్లాడవా అఖీ,  బాదం,  అంజీర పెట్టావా.  తనకు మంచి ఫుడ్ అవసరం “
“అంజూకి ఎందుకు ఆ యాక్టివిటీస్ ? ప్రొద్దున వెడితే రాత్రి ఏడవుతోంది.  అలసిపోతోందనిపిస్తోంది “ బిడ్డ మీద ప్రేమ ఆమె ఆమె మౌనాన్ని ఓడించింది.  మాట్లాడేటట్లు చేసింది.
“అంత చిన్న పిల్లా తను ? తొమ్మిదేళ్లు నిండాయి.  ఈ రోజుల్లో పిల్లలు ఎoత ఫాస్ట్ గా ఉన్నారో చూడు “
“ఇంకొకరితో పోలిక అవసరమా ? ఆరునెలలుగా తనను పరుగెత్తించి టెన్షన్ పెడుతున్నారు “
“తను బానే ఉంది.  నువ్వే అనవసరంగా టెన్షన్ పడుతున్నావు.  ఇంకొకరితో పోల్చి కాదు నేటి సమాజంలో ఆడపిల్లకి ఆత్మరక్షణ అవసరమని తనను చేర్పించాను “
“అమ్మా,  నాకేమీ స్ట్రెయిన్ గా లేదు.  చాలా ఇంటరెస్ట్ గా ఉంది.  ఈ రోజు మా సార్ స్పెషల్ క్లాస్ తీసుకుంటారుట.  ‘ఒక్కళ్ళు కూడా ఆబ్సెంట్ అవ్వద్దు’ అని చెప్పారు “ అప్పుడే వచ్చిన అంజలి హుషారుగా చెప్పింది.
“నీకేంటి అంజూ,  నువ్వు అన్నిట్లోను సూపరే.  ఏది చెప్పినా నువ్వు ఇట్టే నేర్చేసుకుంటున్నావుట.  మీ సార్ చెప్పారు “ అన్నాడు శ్రీరామ్ అంజును ఎత్తుకుని ముద్దుపెట్టుకుంటూ.
“ ‘నా తండ్రి కూడా నన్ను ఒక్క తిట్టు తిట్టకుండా,  దెబ్బ వేయకుండా ఇంత గారంగానే పెంచాడు.  కానీ ఏమి లాభం నీ చేతిలో చెంప దెబ్బలు తినాల్సి వస్తోంది.  రేపు నీ కూతురికి నా స్థితే వస్తే అప్పుడు… ’
 ఛా,  ఏంటీ ఈ చెత్త ఆలోచనలు.  అంజు కు కష్టం వస్తే నేను బ్రతకగలనా! శ్రీరామ్ మీద చిరాకు అంజు భవిష్యత్తు మీద చూపటం ఎంత హీనం “ తనలోని ఆలోచనలను కంట్రోల్ చేసుకుంటూ సిద్ధం చేసిన బాక్స్ లను చిన్న బాస్కెట్ లో సర్దేసింది.  అంజూకి గబ గబా జడలు కట్టేసి,  గాఢoగా ముద్దుపెట్టుకుంది.
తరువాత శ్రీరామ్ కి లంచ్ బాక్స్,  టిఫిన్ రెడీ చేసింది.  టిఫిన్ తింటూ “నువ్వు తిన్నావా ? లేదు కదూ.  టేస్ట్ చేసి ఉంటే నాకు ఒక్కటి కూడా పెట్టేదానివి కాదు“ అన్నాడు తుంపిన దోశ ముక్కను బలవంతంగా తన నోటిలో పెడుతూ.
ఓ అర్ధం కాని పజిల్ ని చూసినట్లు ఆ కళ్ళల్లోకి గుచ్చి గుచ్చి చూసింది.  గుంటలో అడుగున మట్టి ఉన్నా పైకి తేరుకున్న వాన నీరంత నిర్మలంగా ఉన్నాయి ఆ కళ్ళు.
“ఇంకో దోశ వెయ్యనా “
“ఈ ప్రేమ చాలు “ అన్నాడు నిట్టూర్పు విడుస్తూ.  అభావంగా చూసింది.
					****
మరో చెడ్డ రోజు.  శ్రీరామ్ ఫ్రస్టేషన్ కి గురైన రోజు.  మందు తాగ లేదు కానీ మండుతున్న గుండె అతన్ని అదుపు తప్పిస్తోంది.
“కాస్త కూల్ అవ్వు రామ్ “
“అఖీ,  నా అపజయం నీకు ఎదురైతే తెలుస్తుంది.  సలహాలు ఇవ్వటానికేం,  నేనూ ఇస్తాను ఇంట్లో కూర్చుని “
“నీ ఫైల్యూర్స్ ఏమో కానీ అది నామీద చూపిస్తున్నావు.  నీతో ఇన్ని మాటలు పడతానని,  నామీద చెయ్యెత్తుతావని నేను కలలో కూడా అనుకోలేదు.  అసలు నిన్ను పెళ్లి చేసుకుని పెద్ద తప్పు చేశాననిపిస్తోంది.  నీది కాదు అపజయం నాది “ మొట్టమొదటిసారి ఆవేశంగా అరిచింది అఖిల.
“నన్ను చేసుకోవటం తప్పా.  ఏమన్నావు,  యు బి….  “ ఫటా ఫటా చెంపలు వాయిస్తున్నాడు.  అడ్డుకునేవారు లేరు అడ్డుపెట్టుకుంటున్న అఖిల సుకుమారమైన చేతులు తప్ప.  ఏ పీడ కలకో భయపడి లేచి,  అప్పుడే తలుపు తీసుకుని రూమ్ లోకి అడుగు పెట్టిన అంజూని కూడా గమనించే స్థితిలో లేడు.
“ఆగు రామ్,  అంజూ చూస్తోంది.  భయపడుతుంది… ” తన శరీరం పైన,  అభిమానం మీద తాకుతున్న దెబ్బలకన్నా పాప చూస్తోందనేదే అఖిలను ఎక్కువ బాధిస్తోంది.  గబుక్కున చేతిలో పట్టుకున్న జుట్టును వదిలి పెట్టేశాడు.
అంతకు ముందు జరిగిన బీభత్సం ఆనవాలు లేకుండా ఆ గదిని నిశ్శబ్దం ఆక్రమించింది.  నైట్ డ్రెస్ లో ఉన్న అంజు ….  తొమ్మిదేళ్ల అంజు వేగంగా నడిచి గాలిలోకి ఎగిరి ఒక్క కరాటే కిక్కు ఇచ్చింది శ్రీ రామ్ గుండెల పైన.  తూలి కింద కూల బడ్డాడు శ్రీరామ్.  ఎదురుగా అంజు….  విజయమా,  నాన్న మీద ఆగ్రహమా… అమ్మ పై ప్రేమా అంజూ మొహం లో మాటలకు అందని ఏదో భావం.
“డాడీ…. ” అంటూ శ్రీరామ్ భుజం పై తలవాల్చి భోరున వెక్కి వెక్కి ఏడుస్తోంది అంజు.  శ్రీరామ్ కళ్ళు కూడా
వర్షిస్తున్నాయి.
“అంజు తల్లీ,  అమ్మకు కూడా కరాటే నేర్పిద్దామా? “ అన్నాడు కూతురిని దగ్గరగా హత్తుకుని.
					*****
రచన: పి.ఎల్.ఎన్ మంగారత్నం
ఆశ మనిషిని బ్రతికిస్తుంది.
ఏ రోజుకారోజు రేపటి సూర్యోదయాన్ని చూడగలనో! లేదో! అన్నట్లు ఉంటుంది డెబ్బై రెండేళ్ళ అమరేశ్వరి పరిస్థితి.  లేచి౦దా సరే! సమస్య లేదు.
ప్రొద్దుటే . .  వీధి గుమ్మం తుడిచి ముగ్గేస్తుంది.  లేవలేకపోతే లేదు.
అలాంటి పరిస్థితిలో అన్నయ్య వెంకటశాస్త్రి హోటల్ నుంచి కూరలు పట్టుకొచ్చి,  అన్నం వండుతాడు.
అమరేశ్వరికి భర్త లేకపోతే,  వెంకటశాస్త్రికి భార్య లేదు.
అతనికీ డెబ్బైఅయిదేళ్ళ పైనే.  అలా అని వాళ్ళకు పిల్లలు లేరా! అంటే,  అదీ కాదు.  అమరేశ్వరి ఓ కొడుకూ,  కూతురైతే . .  వెంకటశాస్త్రికి ఓ కూతురు.
ఇద్దరూ ఆడపిల్లల దగ్గరికి వెళ్లి ఉండలేకపోవడం . .
కొడుకు ఉన్నా అమరేశ్వరిని రమ్మని పిలవకపోవడంతో . .  ఒంటరి వాళ్ళయిన అన్నాచెల్లెళ్ళు ఇద్దరూ కలిసి అద్దెకు ఉంటున్నారు ఆ అపార్టుమెంటులో.
ఆ వయసు వాళ్ళకి అపార్టుమెంట్లే ఆశాదీపాలు.  అయినవాళ్ళు దగ్గరలో లేకపోయినా వీధివాకిలి తెరుచుకుంటే,  ఆ ఫ్లోర్లో వాళ్ళు ఎవరో ఒకరు వచ్చి పలకరిస్తారు.
కష్టం సుఖం చెప్పుకుంటే . .  అలా ఓ రోజు గడిచిపోతుంది.
ఎవరి ఆయుషు ఎంత వరకో! ఎవరికి తెలుసు? ఊపిరి ఉన్నంతవరకూ బ్రతకాలి.
టీచరుగా పనిచేసిన అమరేశ్వరికి సర్వీసు పెన్షను వస్తుంటే,  వెంకటశాస్త్రి తద్దినం బ్రాహ్మడుగా వేరెవరి దగ్గరో జీతానికి పని చేస్తాడు.
ఆదాయానికి ఇబ్బంది లేకపోయినా . .  ఆదరణే కరవు.  చేసి పెట్టేవాళ్ళు లేక . .  నోరు కదలాలంటే బయటకు వెళ్ళాల్సిందే.
***
అమరేశ్వరికి పెన్షను తక్కువగా ఉండడంతో . . కొడుకు రాజశేఖర్ ప్రతినెలా కొంత డబ్బు వేస్తాడు ఆమె అకౌంట్లోకి.  అతను హైదరాబాదు . .  హైటెక్ సిటీలోని ఓ సాఫ్ట్వేర్ కంపెనీకి మేనేజరు.
తరచూ ఫోన్లో,  తల్లి యోగక్షేమాలు తెలుసుకుంటాడు.
ఎప్పుడైనా “వంట్లో బాగా లేదురా! రాజా” అంటే,
“ రోజూ క్రమం తప్పకుండా మందులేసుకుంటున్నావా! అవసరం అయితే ఓసారి డాక్టరు దగ్గరకి వెళ్ళు” అంటాడు.  డాక్టరు దగ్గరకు వెళితే ఆయుష్షు ఎన్నాళ్లయినా పెరిగిపోతుందనుకుంటాడేమో! లేని ఓపిక వచ్చేస్తుందని అనుకుంటాడేమో!
“ నాలుగు రోజుల నుంచీ భోజనం సహించడం లేదు రా! నాలిక అంతా చేదు.  ఏమీ తినడం లేదు.  అసలు మంచం మీద నుంచేలేవడం లేదనుకో.  ఒకటే,  నీరసం.  నా పరిస్థితి చూసి . .  మా ఎదురింటి ఆవిడ చాలా బాధ పడుతుంది.  మీ అబ్బాయి దగ్గరకో,  లేదా ఏదైనా ఓల్డ్ ఏజ్ హోంకో వెళ్ళి ఉండాలి.  మీరు ఇక పని చేసుకోగలిగే ఓపికలో లేరు” అని జాలి పడుతుంది”
అంతే . .
అటునుంచి మౌనం.  గొంతులో పచ్చి వెలక్కాయ పడ్డట్టు మాట పెగలదు. .
ఆమెకి తెలుసు అలాగే జరుగుతుందని.  ఆ మౌనమే గుండెను కోస్తుంది.  అభద్రతాభావం వెంటాడగా నిరాశ,  నిస్పృహ ముంచుకొచ్చి ఎందుకొచ్చిన జీవితం . .  ఎన్నాళ్ళు ఈ ఒంటరి పోరాటం అనుకుంటుంది.
“ సరే! రా . .  రాజా నా సోదితో నిన్ను విసిగిస్తున్నట్లున్నాను.  ఫోన్ పెట్టేయ్యమంటవా? అడుగుతుంది.
“నువ్వు వచ్చేస్తే . .  మామయ్య వంటరి వాడైపోతాడు కదే ” అంటాడు మామయ్య మీద జాలిపడుతున్నట్లు.  అయినా,  విషయం అఖిలకి చెబుతాను.  ఏమంటుందో” అంటాడు చివరికి కొసమెరుపులా.
అఖిల అంటే,  కోడలు.  ఆ కోడలు కూడా ఎవరో కాదు స్వంత మేనకోడలే.  తమ్ముడి కూతురు.  అయినా అత్తగారిని సహించే ఓపిక ఆమెకి లేదు.
***
అప్పుడప్పుడూ తల్లిని చూడడానికి కాకినాడ వస్తాడు రాజశేఖర్.
హైదరాబాదు నుండి రాజమండ్రి వరకూ విమానం.  అక్కడి నుండీ కాకినాడకు టాక్సీ.
ముందు . .  అక్కడే ఉన్న అత్తవారింట్లో దిగుతాడు.  ఎప్పుడైనా భార్య అఖిలని తీసుకువచ్చినా . .  అత్తగారిని చూడాలని అనుకోదు ఆమె.  పుట్టింటిలోనే ఉండిపోతుంది.
తను మాత్రమే తల్లిని చూడడానికి వస్తాడు.
వచ్చిరాగానే వంగి తల్లి కాళ్ళకి నమస్కారం చేస్తాడు “ నా ఆయుష్షు కూడా పోసుకుని నూరేళ్ళు సుఖంగా వర్దిల్లురా రాజా” అంటుంది అమరేశ్వరి.
ఇంటిని పరిశీలించి చూసి “ పని మనిషిని పెట్టుకో.  ఎన్నాళ్లని నువ్వే పని చేసుకుంటావు” జాలి పడతాడు.
“ వంటరిగా ఉన్న ముసలివాళ్ళు అంటే,  వాళ్ళకీ చిన్న చూపేరా! అందరికీ చేసేసిన తరువాత ఏ పదింటికో,  పదకొండింటికో వచ్చి . .  ఏదో దయ మీద చేసినట్లు,  చేసిపోతారు.  అంతసేపూ పాచి వాకిలి అలా ఉంచలేక . .  వాళ్ళు అడిగినంతా ఇవ్వలేక,  చేసుకోవడం”
“ అయినా సరే ఇంకా డబ్బు కావలిస్తే పంపిస్తాను” అంటాడు.
అలా ఓ గంట కూర్చుని వెళ్ళిపోతాడు.
***
ఓరోజు . .
“ నేను హైదరాబాదు వెళుతున్నాను.  మా అబ్బాయి నాలుగు బెడ్రూముల అపార్టుమెంటు కొన్నాడట.  ఎనభై లక్షలు . .  వారం రోజుల్లో గృహప్రవేశం . .  రమ్మన్నాడు.  టిక్కెట్లు కూడా బుక్ చేసాడు” చెప్పి౦ది అమరేశ్వరి ప్రక్క పోర్షన్ అక్షరతోనూ,  ఎదురింటి కల్పనతోనూ సంతోషంగా.
“ వెళ్ళేటప్పుడు మరీ రెండు జతల బట్టలు కాకుండా,  పెద్ద బేగ్గు వేసుకుని వెళ్ళండి.  ఇక అక్కడే ఉండిపోవడానికి వచ్చానన్నట్లు చెప్పండి మీ అబ్బాయితో ” చెప్పింది కల్పన,  రెండేళ్ళ పరిచయంతో.
ఆమె మాటలకి నవ్వేసి ఊరుకుంది అమరేశ్వరి.
అది జరిగేపని కాదని తెలుసు.  రానూపోనూ టిక్కెట్లు ఆమె సెల్ ఫోన్ లోకి వచ్చేస్తే,  కొన్నాళ్ళ పాటు వచ్చి ఉంటానని,  ఏమని అనగలదు? గృహప్రవేశం అయిన సాయంత్రానికే తిరుగు టిక్కెట్టు.
నాలుగు బెడ్రూముల ఫ్లాటు . .
అంటే తనకీ ఏ మూలో అలాంటి ‘ఆశ’ లేకపోలేదు.
కొడుకు తనని దృష్టిలో పెట్టుకుని కొన్నాడా?అన్నట్లు.  అయినా,  ఆ మాట కొడుకు నుంచి రాకపోతే తనేం చెయ్యగలదు? “ఇక ఓపికలేదు.  వచ్చేసి . .  చివరి వరకూ మీ ఇంటిలో ఉంటానురా” అని ఏమని దేబిరించుకోగలదు?
తన అసక్తతను చెప్పకనే చెబుతుంది అస్తమానం.  రోజురోజుకీ ప్రాణం దిగలాగుతున్నా . .  వత్తి ఎగదోసుకుంటునే ఉంది.  టీ.  వీ ల్లో చూపించే బలం మాత్రలు తెప్పించుకుంటూ.
***
ఇంతకు ముందైతే కొడుకుది రెండు బెడ్రూముల ఫ్లాటే.
బ్యూటీషియన్ కోర్సు నేర్చుకున్న కోడలు . .  అందులోనే బ్యూటీ పార్లరు పెట్టింది.  హైదరాబాదులో ఇద్దరి సంపాదనా లేకపోతే,  రోజులు గడవడం కష్టం అని.
ఎప్పుడైనా . .  వెళ్లి పది రోజులు ఉండాలని అనుకున్నా . .
ఇల్లు ఇరుకు కావడం,  కోడలు పని పార్లర్కే పరిమితం అయిపోయి . .  ఇంటిని పనిమనిషికి అప్పగించేయడం . .  ఆ పనిమనిషి వాళ్ళకి కోడిగుడ్లతో ‘ఆమ్లెట్లు’ వేసిపెట్టడం నచ్చేది కాదు.
“ అదేమిటే? అంటే . .
“ ఇప్పుడు గుడ్లు కూడా శాఖాహారంలోకే వస్తున్నాయి అత్తా” అంటుంది కోడలు.
పుట్టి బుద్దెరిగిన తరువాత తమ ఇంట అలాంటి పనులు జరగలేదు.
***
మొన్నీమధ్యే . .  డెబ్బయ్యో దశకంలో పడిన తరువాత . .
కొద్దిగా . .  పెరాలిసిస్ స్ట్రోక్ రావడంతో మంచానికే పరిమితం అయ్యింది.  ఆరు నెలల ట్రీట్మెంట్ తరువాత . .  లేచి తిరగగలిగే ఓపికలోకి వచ్చి౦ది.
అలాంటి సమయంలో అయినా కొడుకు హైదరాబాదు వచ్చి ఉండమని పిలవలేదు.  మొగుడు వదిలేసిన ఆడపడుచే దగ్గర ఉండి చూసింది.
సుఖపడాల్సిన మలి వయసులో భవిషత్తు అనే అంధకారంలో కొట్టుమిట్టాడుతుంది అమరేశ్వరి.
ట్రీట్మెంట్లో భాగంగా డబ్బు అవసరాల కోసం స్వంత ఇంటిని అమ్మేసి . .  ఇప్పుడు ఉంటున్న అపార్టుమెంటులోకి అద్దెకు దిగారు అన్నాచెల్లెళ్ళు.
***
గృహప్రవేశానికి వెళ్ళిన . .
అమరేశ్వరిని పెద్దగా పట్టించుకున్న వాళ్ళు లేరు.
అందరూ అయినవాళ్ళే అయినా అమరేశ్వరి వైపు నిలబడే౦దుకు ఎవరూ సిద్దంగా లేరు.  మాకెందుకు వచ్చిన తల నొప్పని.
డిగ్రీ చదువుతున్న. .  రెండవ మనవరాలు తేజస్విని అన్ని గదులూ తిప్పి చూపిస్తుంది నానమ్మ అమరేశ్వరికి.
కూకట్పల్లిలో . .
అయిదు అంతస్తుల అపార్టుమెంటులో. .  మూడవ ఫ్లోరులో . .  ఇల్లు కావడంతో కావలసినంత గాలీ,  వెలుతురు.   ఇల్లు అంతా పెద్దపెద్ద గ్రానైటు రాళ్లు పరిచి,  అలమరాలకు కప్ బోర్డులు కట్టించి,  బాల్కనీల్లో అద్దాల పార్తిషనులతో,  వంటగదిలో,  బాత్రూముల్లో లేటెస్టు డిజైన్ల టైల్సూతో ప్రతి గదికీ ఏ. సీ సౌకర్యంతో చాలా మోడరన్గా కట్టించాడు కొడుకు.
ఇంతే కాదు,  కొత్త ఫర్నిచరు కూడా అప్పుడే ఇంట్లోకి వచ్చి చేరింది.  రాజు తలచుకుంటే దెబ్బలకి కొదవా అన్నట్లు.
బాగా పెద్దదిగ్గా ఉన్న గదిని చూపిస్తూ “ ఈ గది అమ్మానాన్నాల బెడ్రూము”
“ ఈ గది బ్యూటీ పార్లర్ కోసం,  అందుకే దీనికి వేరుగా . .  ఓ డోర్ పెట్టించింది అమ్మ.  ఇంట్లోకి సంబంధం లేకుండా,  మెట్ల వైపుకి వచ్చేలా ”
“ ఈ నీలం రంగు పెయింటు వేసింది అక్క బెడ్రూము,  ఆ ప్రక్కదే నాది” అంటూ చూపించింది సంతోషంగా.
ఆ పిల్ల ఆనందాన్ని చూస్తూ అనుకుంది అమరేశ్వరి.
‘వాళ్ళకో నానమ్మ ఉందనీ,  ఆమె కూడా ఈ ఇంటి మనిషే అన్న విషయం పిల్లలకే కాదు . .  పెద్దలకీ,  ముఖ్యంగా కొడుక్కే తెలిసిరాలేక లేకపోవడం తన దురదృష్టం’ అని దిగులు పడింది మనసులోనే.
తను ఎంతో మంది స్కూలు పిల్లలకు పాఠాలు చెప్పి వాళ్ళ భవిషత్తును తీర్చిదిద్దింది.  సమస్యల్ని ఎదుర్కొని ధీటుగా నిలబడే విధంగా.  అయితే,  ఇప్పుడు తనే తన జీవిత సమస్యను గట్టేక్కలేక పోతుంది.
ఎదురింటి కల్పన అన్నట్లు . .
చివరికి . .  ఓల్డ్ ఏజ్ హోమే తనకు దిక్కవుతుందా? మనసు పరిపరి విధాల పోతుంది.
కొత్త ఇంటినీ,  బంధువుల హడావుడినీ చూసి కడుపునిండినా . .  సంతోషంగా ఉండలేకపోయింది.
ఎక్కడో దూరాన్న ఉన్న ముసలి నానమ్మ వాళ్ళకి కంటికి ఓ అనవసరపు వస్తువు.
నాలుగో రోజుకే తిరిగొచ్చేసిన అమరేశ్వరిని చూసి ఆశ్చర్యపోలేదు చుట్టుప్రక్కల వాళ్ళు.
***
ప్రయాణం చేసి వచ్చిన అమరేశ్వరి అంత త్వరగా కోలుకోలేకపోయింది.
ఏ. సీ ప్రయాణమే అయినా నీరసం ముంచుకువచ్చింది.
ఇంటికి వచ్చేసరికి . .
వాంతులూ,  విరోచనాలు.  మొదటి రెండురోజులూ అస్సలు మంచం మీద నుంచి లేవలేకపోయింది.  వీధి వాకిలి తెరిచింది లేదు.
అమరేశ్వరి బయటకి కనిపించకపోవడం.  ఇంటికి డాక్టరు వచ్చిపోవడం పొరుగు వాళ్ళయిన అక్షర,  అంతర్వేణి,  వసుమతి,  అన్నపూర్ణమ్మలు గమనిస్తునే ఉన్నారు.
అయినా ఏం చెయ్యగలరు? కేటరింగు యూనిట్ల మీద ఆధారపడి,  ఎవరెవరి చేతి వంటో తింటున్నారని తెలిసినా . .  ఏదైనా వండి ఇవ్వడానికి ‘బ్రాహ్మణులు వాళ్ళు’ అన్న భావన దూరంగానే ఉంచుతుంది.
కొడుకు ఫోన్ చేస్తే . .
“అస్సలు బాగాలేదురా! రాజా! అక్కడ నుంచి వచ్చింది మొదలు వాంతులూ,  విరోచనాలు.  జ్వరం.  అన్నీ మామయ్యే చూస్తున్నాడు.  ఇందాకే,  డాక్టర్ను తీసుకువచ్చాడు.  ఆ మందు బిళ్ళలు వేసుకుంటే,  ఓపిక వచ్చి ఇప్పుడే లేచాను.  మామయ్య కాఫీ పెట్టి ఇస్తే,  తాగుతున్నాను ” చెప్పింది అమరేశ్వరి.
ఆ మాటకి రాజశేఖర్ చాలా బాధపడ్డాడు.
అలా పడడమే కాదు ఆవేశంగా “ నువ్వు అర్జంటుగా వంటకు ఏదైనా ఏర్పాటు చేసుకో.  లేకపోతే,  నేను చచ్చినంత వట్టే” అంటూ కోపం తెచ్చుకున్నాడు.
ఏం మాట్లాడలేక మౌనం వహించింది అమరేశ్వరి.  కొడుక్కు తెలీదా? తను ఎలాంటి పరిస్తితిలో ఉందో! మరో మనిష సహాయం లేక,  గ్లాసుతో మంచినీళ్ళు ఇచ్చే దిక్కులేక అల్లాడుతుందని.
“ సరే! నేను ఇప్పుడే ఫోనులో,  అక్కడే ఉన్న మా మామగారితో మాట్లాడి . .  ఏదైనా కేటరింగు నుంచి కూరలు వచ్చే ఏర్పాటు చేస్తాను” అన్నాడు.
అన్నట్లు అరగంటలో “ మరెవరిదో కాదు విద్యుత్ నగర్లో ఉంటున్న మన సుందరమ్మ పిన్నిదే.  వందరూపాయలకి . .  పప్పూ,  పచ్చడీ,  వేపుడూ . .  ఓ సాంబారుతో మెనూ ఏర్పాటు చేసాను” అంటూ చెప్పి వాళ్ళ పోన్ నెంబరు కూడా ఇచ్చాడు.  వాళ్ళే వచ్చి సర్వ్ చేస్తారంటూ.
***
వంట వండుకునే బాధ లేకపోవడం . .  డాక్టరు మందులు పని చెయ్యడంతో,  పని తగ్గి కాస్త స్తిమిత పడింది అమరేశ్వరి.
వారం తరువాత . .  రాజశేఖర్ పలకరింపుకి . .
“ ప్రస్తుతం బాగానే ఉన్నాను రా.  మందులు వేసుకుంటున్నాను కదా ఓపిక వచ్చింది.  లేచి తిరుగుతున్నాను.  హాలు నుంచి నా గదిలోకి కొద్దిగా వాకింగ్ చేస్తున్నాను”
“ ఆ కేటరింగు అతను ఉదయం పదకొ౦డున్నరకే కూరలు పట్టుకొచ్చేస్తున్నాడు.  ఆన్నం పొయ్యి మీద పడేసుకుంటున్నాను.  పెరుగు ఎలాగూ తోడు పెడతాను కదా! మామయ్యకూ,  నాకూ ఆ కూరలే సరిపోతున్నాయి,  ప్రోద్దుటా . .  సాయంత్రమూను”
“ ఆ . .  ఆ . . భోజనానికే౦ . .  ఎప్పుడో అయిపోయింది.  మనవాళ్ళ వంటకాలే కదా! బయట హోటల్లోలా కారాలూ,  మషాలాలు లేవు.  సుందరమ్మ పిన్ని వంటలు బాగా చేస్తుందని తెలుసు గానీ ఇలా కేటరింగు పెడుతుందని అనుకున్నామా! పోనీలే ఇదీ మన మంచికే అన్నట్లు . . నా ప్రాణం తెరిపిన పడిందనుకో ” చెప్పింది కులాసాగా.
“చెయ్యడానికి వేరే పనేం ఉంది? టీ. వీలో క్రికెట్టు మాచ్ వస్తుంటే,  రోజంతా టీ. వీ ముందే ఉన్నా.  నువ్వు చూస్తున్నావో! లేదో! గాని ధోనీ ఎంత బాగా ఆడుతున్నాడనుకున్నావ్.  శ్రీలంక మీద.  అన్నీ సిక్షర్లే.  ఇక కప్పు మనదే.  అస్సలు టీ. వీ దగ్గర నుంచి కదల బుద్ది అవడం లేదనుకో.  కుర్చీలో కూర్చుని . .  కూర్చుని నడుంనొప్పి పుడితే,  ఇప్పుడే . .  మంచం మీద పడుకుని సెల్లో చూసుకు౦టున్నాను” చెబుతుంది అమరేశ్వరి.
చాలా రోజుల తరువాత తల్లి అలా హాయిగా మాట్లాడంతో ఉపిరి పిల్చుకున్నాడు రాజశేఖర్     ‘ హమ్మయ్యా! ఫర్వాలేదు అమ్మ బాగానే ఉంది’ అనుకున్నాడు నేటితరం కొడుకు .
	సమాప్తం —
రచన: కె.ఎస్.రెడ్టి
	స్వయంకృత చాలా ఆత్రుత పడిపోతుంది. చీకటి పడుతున్నది. చలికాలం. ట్రైన్ వెళ్ళి పోతుందేమో. . ఇంటికి చేరలేనేమో !? అడ్డ దారిన వెళితే అందుకోవచ్చు.
	తనకోసం, అమ్మా నాన్న, ఎంతగా ఎదురు చూస్తుంటారో. చెల్లి తనకోసం నిదురపోదేమో! ఛీ. . ఈ బస్సు రిపేరు ఇప్పుడే కావాల? వారానికి ఒకసారి తన వాళ్ళను చూసుకొనే అదృష్టం కూడాలేదు. దిగులుతో కళ్ళల్లో నీళ్ళ తిరిగాయి, . తప్పదు. ఏ ఆధారం లేని తన కుటుంభానికి తనే ఆదరువు. ఈ మాత్రం చదివించడానికి ఎంతకష్టపడ్డారో?
	ఐటి డిప్లమో చేసిన తనకు, ఇదైనా వచ్చిందని సంతోషపడింది. కానీ ఉద్యగం చాలా దూరంలో వచ్చింది. తల్లిదండ్రులు ససేమిరా కాదని చెప్పారు. వాళ్ళకు నచ్చ చెప్పేసరికి, తలప్రాణం తోకకొచ్చింది. 	శుక్రవారం సాయంకాలానికి వెళ్లి ఆదివారం సాయంకాలినికి తిరిగివచ్చి , వర్కింగ్ ఉమెన్ హస్టలనబడే గోడౌనుకు చేరి, చెమటతో తదిచిపోయి , అలిసిన శరీరాన్ని, దోమలకు ఆహారంగా వదిలేసి, కళ్ళముందు నాట్యం చేసే, ఇంటి పరిస్థితుల జ్గాపకాలను, చెప్పుతోకొట్టి తరిమేసి, నిదురకోసం కొట్లాడటమే ఆ రాత్రి పని. !!. ఇలా ఎన్ని రాత్రులో ఈ రోజుకోసం. !!
	గబ్బుక్కున సిద్దు జ్గాపకం వచ్చాడు. పాపం. . తనకు అన్ని విధాల అండగా, తోడుగా నిలుస్తాడు.
	తనూ సిద్ధూ, ఫ్లాట్ ఫాం చివరిలో చీకటిగా ఉన్నచోట, ట్రైను ఆలస్యం అయినప్పుడు, లోకాన్ని మరిచి పోయి, ఎన్నో కధలు చెప్పుకునే వాళ్ళు . ప్రతిసారి ఓ నలుగురు పోరంబోకులు తాగేసి, వెకిలి చేష్టలు చేస్తూ, తిరుగుతూ ఉండే వాళ్ళు. పోలీసులు అటు వచ్చినా, వాళ్ళను పట్టించుకునే వాళ్ళు కాదు. కానీ సిద్దు మాత్రం, వాళ్ళు చాలా ప్రమాదకరమైన వ్యక్తులు , జాగ్రతగా ఉండాలని చెప్పేవాడు. 	ఎందుకైనా మంచిది వాళ్ళ ఫోటోస్ తీసి పెడతాను అని తీసి, తనకు కూడా పంపాడు. వాయిస్ రికార్డు చేసేది కూడా నేర్పించాడు. ఈ దారి ప్రమాదం అని కూడా చెప్పాడు. అయినా ట్రైన్ వెళ్లి పోతుంది; అది దగ్గరి దారి. సిద్దు ఎదురు చూస్తుంటాడు, అనే దైర్యంతో. మలుపు తిరిగింది స్వయంకృత.
	స్టేషన్ దగ్గరకు వచ్చింది. లైట్లు లేవు. ఇలాంటి చోట లైట్లు, సి సి టి వి కెమరాలు ఎందుకు పెట్టారో ఆ మేధావి వర్గం, అని తిట్టి పోసింది. దగ్గరలోనే ఉంది స్టేషన్. పది బారలు. !!అంతే ఒక్క సారిగా నలుగురు వచ్చి, నోరు మూసేసి ఎత్తుకుపోతున్నారు. గింజుకుంది. పెనుగులాడింది. కాళ్ళతో చేతులుతో, ఇష్ట వచ్చినట్లు కొడుతూ, వదిలించుకోవాలని ప్రయత్నించింది. అమ్మా. . నాన్నా. . దేవుళ్ళారా. . దెయ్యాల్లారా కాపాడండి. . ఆదుకోండి. అరిచి. . అరిచి. . అలిసిపోయి స్పృహ తప్పి పోయింది. దేవుడు రాలేదు. !?
	కళ్ళు తెరిచేసరికి రక్తపు మడుగులో ఉంది. కుమిలి కుమిలి ఏడ్చి ఏడ్చి, ఈ లోకాన్ని, తన బ్రతుకుని, నోటి కొచ్చినట్లు తిట్టుకుని, నీరసంతో లేవలేక, స్మారకం తప్పిపోయి, అలాగే పడిపోయింది.
ఎవరివో మాటలు , చూచాయిగా వినిపిస్తున్నాయి. కళ్ళు తెరవాలని ప్రయత్నించింది. వీలు పడలేదు. తనను మోసుకేలుతున్నట్లనిపించి, పెనుగు లాడింది. శక్తి చాలక, స్పృహ కోల్పోయింది స్వయంకృత.
	మెలుకువ వచ్చేసరికి, నిదానంగా నలువైపులా చూసి, హాస్పిటల్లో ఉన్నట్లు గ్రహించింది స్వయంకృత. పోలీసులు, డాక్టర్లు తిరుగుతున్నట్లు అనిపించింది. స్వయంకృత కోలుకునే సరికి నాలుగు రోజులు పట్టింది. సిద్దూ కోసం ఎదురు చూసింది . రాలేదు. అణుచుకోలేని బాధ , శక్తి చాలక, తల్లిదండ్రులకు , ఎమని చెప్పాలో తెలియక, తల్లడిల్లిపోయింది. నర్సు ! పోలీసులు తీసుకొచ్చారని, ఫోను ఇచ్చింది. వాళ్ళను అరెస్టు చేసారని చెప్పింది. స్వయక్రుత భయం, వాళ్ళు ఇంటికి ఫోను చేసుంటారా? అక్కడున్న ఆడ పోలీసును అడిగింది. ఎప్పుడు తెచ్చారు? ఈ రోజే!! తెలిసుండదులే, అనేగుడ్డి నమ్మకం.
	స్తిమితంగా ఉండలేక పోతుంది. తన జీవితాన్ని, ఆశలు, ఆశయాలను సర్వ నాశనం చేసిన ఆ కామాంధులను, నరికి పోగులు పెట్టాలనుంది. వాళ్ళు . బ్రతకకూడదు. మగతనం లేకుండా చెయ్యాలి. ఎలా? ఇంట్లో వాళ్లకు తెలిస్తే అందరూ చస్తారు. !!
	నాకు ఇప్పుడు ఎలాంటి న్యాయం జరగాలి? నా కన్నెరికాన్ని తిరిగి ఇవ్వగలరా? నాలో జరిగే సంక్షోభాన్ని ఆర్పగలరా ? ఎన్ని కష్టాలు, అవమానాలు ఎదుర్కొని ఇంత దూరం ఎదిగింది, తన స్త్రీత్వాన్ని కాపాడు కున్నది, ఈ నరరూప రాక్షసులకు అర్పించడానికా? ఒకే ఒక్కటి!! ఇలాంటి కామందులు , మళ్ళీ . . . . !! స్వయంక్రుతలో జరుగుతున్న మానసికక్షోభకు అడ్డు కట్టలే లేవు.
	“ఎంత ధైర్యం. ఎంత కొవ్వు. ? ఆ దారిన అంత రాత్రిపూట ఎవరైనా వస్తారా? తెగించిందే అయి ఉంటుంది. బాగా శాస్తి జరిగింది. మరీ బరి తెగించింది ఈ . . . !”
	 “అయినా ఆడాడ్నుంచొ, ఇంత దూరం రావడం ఏవిటి ? ఆ బోడి ఉద్యోగానికి , అక్కడనే ఎదో ఒకటి చూసుకోకూదదా ! వ్యాపారం చెయ్యడానికి కాకపోతే? ఛీ. . . చెడిపోయారు, మరీ ఈ ఆడవి. ఇంకా. . . !
	“బాగా ఆరితేరిందే అయి ఉండాలా ! మిండగాడితో రోజూ ఆ చివరిలో. . . ? మన ఆడోళ్ళమే పోవడానికి భయపడుతాం. జరగాల్సిందే! మిగిలినోల్లకన్నా బుద్ధి వస్తుంది !! నువ్వు రామ్మే, రెండో ఆట వదిలి పెట్టే టైము అయ్యింది. అవతల మీ మామకు ఇంకా వండలే ! ఈ మాటల్లో పడి . . . !”		“ ఎం మునిగి పోదులే అత్తా! ఇంకో ఆట. ఏదో ఒకటి తినేసి ఉంటాడులే! రోజూ తెలిసిందే కదా!” అంటూ పేక ముక్కలు కలిపింది, ఐదు వందలు పోగొట్టుకున్న కోడలనబడే కలికి తురాయి .
	“పిల్ల పిట పిట లాడు తుంటూ ఉంటుంది. నేను రొజూ వాళ్ళని ఛూస్తూనే ఉన్నా!నాకే ఎదో చేయ్యాలనిపించేది, ” భళ్ళున నవ్వాడు. కట్టుడు పళ్ళు క్రింద పడ్డాయి. జొల్లు కార్చుకున్నాడు సీనియర్ సిటిజన్.
			“ పాపం పెండ్లి కావాల్సిన పిల్ల. !”
 	“ ఇక దాన్ని ఎవరు చేసుకుంటారు. కంపెనీ పెట్టుకోవాల్సిదే! జరిగితే బాగుండు. పది రూపాయలు పోతే పోనీ ఒక సారి. . . ! ఐశ్వర్య బ్రేస్ట్ , కత్రిన గ్రీత్, ఇలియానా నవ్వు . . అబ్బ!!ఈ జన్మకు అది చాలు. ” అందరూ, పళ్ళు క్రింద పడుతాయని, నోటికి చేయి అడ్డు పెట్టుకుని నవ్వు తూనే ఉన్నారు.
	గస్తీ తిరుగు తున్న పోలీసు అమ్మాయి అంతా విని, ఛీ. . ఛీ. . అంటూ దూరంగా వెళ్ళింది. రేపు రేప్ కు బలైన అమ్మాయి దగ్గరే తన డ్యూటీ. !!
	మరుసటి రోజు వచ్చిన, డ్యూటీ పోలీసు అమ్మాయి, ఆ విషయాలన్నీస్వయంకృతకు చెప్పి, ఏడ్చింది. వాళ్లకు పెండ్లాం పిలకాయలు లేరా? ఆ వయస్సుకు తగ్గ మాటలా, బుద్దులా అవి. కాళ్ళు చేతులు పడిపోవాలి అని తిట్టి పోసింది . పోలీసుల్లో కూడా సున్నిత హృదయులు ఉంటారా? నమ్మ లేక పోయింది స్వయంకృత.
	వాళ్ళ నలుగురు, మరో పదిమందికి వేరే పని లేదని, గంజాయి, యాషి స్సు, ఇల్లీగల్ బెట్టింగు, అమ్మాయిల్ని తార్చడం పోలీసు వాళ్లకు, ప్రభుత్వాధికారులకు బాగా తెలుసని, వాళ్ళను ఎవ్వరూ ఎం చెయ్యలేరని, చెప్పింది. ప్రతి నెలా అందరికి పెద్ద మోతాదులో ముడుపులు. . . !!
	“కాలం అట్లుంది’’ అని , రేపు స్టేషన్ కు వచ్చి రిపోర్టు ఇవ్వమని, తనే వస్తానని చెప్పింది.
	అలాగే నిరామయంగా శూన్యంలోకి చూస్తుండి పోయింది. ఏవిటి తన బ్రతుకు? స్త్రీకి రక్షణే లేదా? ఇంత దారుణంగా ఉందా ఈ సమాజం? ఎవరు ఎలా ఉన్నా, వాళ్లకు ఎంత మద్దతు ఉన్నా, వదిలిపెట్టేది లేదు!! ఇంకా చెడ్డ పేరు వస్తుంది, మనసు హెచ్చరించింది. మీ తల్లిడండ్రుల పరువు, ప్రతిష్ట మంటగలుస్తాయి వాళ్ళు నిన్ను దగ్గరకు రానివ్వరు. వెళితే అందరిని సంఘం చిన్న చూపు చూసి, వెలి వేస్తుంది. ‘మానంపోయి నేను ఏడుస్తుంటే . . ? అది ఎట్లాగు పోయింది. ఇవి కూడా. . !అన్ని తప్పులను సహజమని ఎప్పుడో మన్నించేసింది ఈ సమాజం. మరి ఈ చేయని తప్పును. . . . ??
	నా తల్లిదండ్రులు నన్ను ఆదరిస్తారు. ఈ యువతులు, ప్రతి స్త్రీ , ఎదిరించానని, శిక్ష పడేటట్లు చేసానని, నన్నుగౌరవిస్తారు. ఆదర్శంగా తీసుకుంటారు. కానీ తెలిస్తే అమ్మా నాన్నలు భాధపడుతారు. వాళ్లకు తెలియనివ్వకూడదు. ఇక్కడ ఉంటే కూడా మనశ్శాంతి ఉండదు. వాళ్ళను ఉరికంభం ఎక్కించిన తరువాత వెళ్లి పోవాలి.
	మరుసటి రోజు పోలీసు స్టేషన్ కు వెళ్ళింది. ఇంకా చాలా బలహీనంగా ఉన్నట్లు అనిపించింది. ఎంతకూ రారు ఆ ఇనస్పెక్టర్. చెమట పోసి పోతుంది. కళ్ళు తిరిగి పోతుంది. అది చూసి లేడీ కానిస్టేబులు , నీళ్ళు తెచ్చి ఇచ్చి కూర్చోపెట్టి, ఫ్యాను వేసి , టే తాగుతారా అని అడిగింది. వద్దు అని చెప్పింది స్వయంకృత.
	ఇంతలో, పోలీసు వ్యాన్లో అ నలుగురు నిందితులను , వాళ్ళ వెనకాల మరో రెండు కారుల్లో తెల్ల చొక్కాల గుంపు దిగింది. లేడి పోలీసు ఎందుకో చాలా ఆత్రుతగా, చెమటతో తడిచిపోయి వణుతున్నట్లు అనిపించింది. స్వయంకృత చేతిని పట్టుకుంది. ఆమె అనుమానంగా పోలీసు వైపు చూసింది. మొహమాటపడుతూ నవ్వి ముఖం తుడుచుకొంది. “మీరు భయపడకండి. ” అంది స్వయంకృతతో!?తనను నలిపి నాశనం చేసిన నికుష్టులు, వాళ్లకు పోలీసు సపోర్టు !!లేడి పోలీసు కళ్ళు. . !
	కాస్సేపటికి తిరిగి అందరూ కార్లులో ఎక్కారు. స్వయంకృత ఆశ్చర్య పోతూ, లేడీ పోలీసు వైపు చూసింది. అది అంతే అన్నట్లు తల ఊపింది. ఆ వచ్చిన వాళ్ళు , నాలుగు కులాల అధినాయకులని అసహ్యించుకుంటూ చెప్పింది. ఈలాంటి ఘాతక చర్యలకు కూడా అంగబలమా ?విస్తుపోతూ, ఆ పోలీసు అమ్మాయిని చూసింది. కళ్ళు నిప్పులు గ్రక్కుతున్నాయి. తల దించుకుంది. లోపలికి పిలుపొచ్చింది.
	వచ్చి రేపు రమ్మన్నారు అని చాలా భాధగా చెప్పింది. అలా వారం రోజులు తిప్పారు. ఓపిక నశిస్తున్నా , వదలదలుచుకోలేదు. ఈలోగా ఎదురుకోవాల్సిన అవమానాలన్నీ ఎదురుకొంది.
	ప్రెస్సు వాళ్ళ దగ్గరకు వెళ్ళితే, అసభ్యంగా ప్రవర్తించారు. లేడీ పోలీసు తరువాత చెప్పింది వాళ్లకు ముట్టాల్సింది ముట్టింది అని! భయపడుతూ సిగ్గుతో మెల్లగా అంది , ”ఇనస్పెక్టర్ ర్ర్ర్ర్రాత్రికి వస్తారేమోనని, కనుక్కోమని . . . ? వస్తే వాళ్ళను అరెస్టు. . . . ? ” కళ్ళు దించుకుంది లేడీ పోలీసు .
	“ నువ్వు పోరాదా ?” అని కసిరింది స్వయంకృత .
“ డ్యూటీలో చేరినప్పటి నుంచి అదే కదమ్మా. !” కళ్ళనీళ్ళు పెట్టుకొని తల దించుకుంది. ఇరవై ఏండ్లు కూడా లేని పోలీసు జింక బుగ్గలపై కన్నీరు జారటం కనిపించింది. .
	ఇంత దారుణమా ? ఉద్యోగాలు చేసే ఆడపిల్ల బ్రతుకులు !! అని కుమిలి పోయింది స్వయంకృత.
	ఈ వారం రోజుల్లో వార్డను, చాలా దయగా ఓదారుస్తూ, తను ఆసరాగా ఉంటానని చెప్పి దైర్యాన్ని ఇచ్చింది. ఆశ్చర్యపోయింది స్వయంకృత. ఆమెను గురించి చాలా చెడ్డగా వినుంది. హాస్టల్లోని పిల్లలతో బలవంతంగా వ్యభిచారం చేయిస్తుందని, టౌనులోని బడా బాబులు, ఆమె చేతిలో ఉంటారని. !!
	ఇంటికి మెసేజ్ పెట్టింది. చాలా పనులున్నాయి. . తరువాత వస్తానని, స్వయంకృత.
	పోలీసులతో లాభం లేదని, నేరుగా కోర్టుకే వెళ్ళింది. మాజిస్టరేట్ చాలా ఓపిగ్గా విని, ఆ దుర్మార్గుల ఫోటోలు అన్నీ ఇచ్చింది. వెంటనే పోలీసులకు ఫోనుచేసి, కేసు రిజిస్టర్ చెయ్యమని, లేకుంటే పరిణామాలు చాలా కటినంగా ఉంటాయని బెదిరించి. స్వయంకృతను చాలా అనునయించి, దైర్యం చెప్పి, దగ్గరకు తీసుకొని, ముద్దు పెట్టుకుని పంపించాడు. అందులో తండ్రి స్పర్స లేదు. ఆశ్చర్యపోతూ బయటపడింది.
	పోలీసు స్టేషనుకురాగానే, సిద్దు ఉంటే , అనుకుంది. ఇన్ని రోజులైనా రాలేదు. !? రేపో మాపో కేసు లేకుంటా చేస్తారని లేడీ పోలీసు చెప్పింది.
	రాగానే, ఇనస్పెక్టర్ నిప్పులు చెరిగాడు. “నేను తలుచుకుంటే, ఇక్కడే ఇప్పుడే రేప్ చేయిస్తాను , కేసులేకుండా చెయ్యగలను, రేపు ఉదయం లోగా నీ అమ్మా అబ్బలను తీసుకొచ్చి, వ్యభి చారం చేయిస్తున్నారని, కేసుపెట్టి లోపల తోయ్యగలను” అరిచాడు. భయపడలేదు స్వయంకృత.
	చూద్దాం. కేసు పెట్టండి. లేకుంటే నేరుగా ప్రెసిడెంటు, ప్రధానమంత్రి దగ్గరకు వెళ్ళతాను. టీవి చానల్సుకు వెళ్లి, నీ రంగు బయట పెడతానని అరిచింది స్వయంకృత.
	“పోవే. . పో ! ఎం జరుగుతుందో చూస్తాం. వెంట్రుకలు. . వెంట్రుకలు పెరుక్కోలేరు. పెండ్లాన్ని తీసుకెళ్ళి పండపెట్టి, డబ్బు ముఖానగోడితే నోరు మూసుకుంటారు. నా ఉద్యోగం నాకు వస్తుంది. ”
	నోట మాట రాలేదు స్వయంకృతకు, సిగ్గుతో, కోపంతో వణికిపోయింది “నీ బిడ్డలు ఎవరికీ పుట్టారో తెలుసా?” చీధరించుకుంటూ అడిగింది.
	అతను కొట్టిన దెబ్బకు, క్రిందపడి పోయింది. ఫోను ఎగిరి దూరంగా పడింది. లేడీ పోలీసు, మళ్ళీ దూసుకు వస్తున్న అతనికి అడ్డు నిలుచొని, బ్రతిమలాడి, లోపలికి తీసుకెళ్ళింది . ఫోను తీసుకుంది. వీడియో ఆన్ చేసి ఉంది. ఆపుచేసి లేచే లోగా, జనం చేరి పోయారు. తల వంచుకుని వస్తుంటే, వినలేని నానా మాటలు: ఒక్క మాట కూడా, అ పోలీసు, అహంకారాన్ని, దురుసుతనాన్ని గురించి, మాట్లాడలేదు.
	వీళ్ళా భావి భారత పౌరుల తల్లిదండ్రులు. పిచ్చి. . పిచ్చిగా ఉంది. విరక్తిగా ఉంది. చావడం కంటే వేరే మార్గం లేదు. చస్తే ఎలా? నా తల్లి దండ్రులు. . . ? నా చెల్లెలు, తమ్ముడు. . . . ?స్వయంకృతకు ఘోష !!
	తన దగ్గరున్న ఆ కామాంధుల ఫోటోలు. తన ఫోనులో అనుకోకుండా రికార్డు అయిన, ఇనస్పెక్టర్ దుర్భాషలు, చేష్టలు అన్నీ వ్వాట్స్ అప్ లో, ప్రధానమంత్రికి, దేశాద్యక్షునకు, ముఖ్యమంత్రికి పంపి బయలుదేరింది ఉన్న కాస్త దైర్యంతో, స్వయంకృత. ఎన్ని వత్తిళ్ళు, దబాయింపులు, బెదిరింపులు!!
	ఊరికెళ్లాలి. రైల్వే స్టేషన్ కు వచ్చింది. ఫోను తీసుకుని గుండెల్ని అరిచేతిలో పెట్టుకుని, ధైర్య్యాన్ని కూడగట్టుకొని , భాదను అణుచుకొని ఇంటికి ఫోను చేసింది. ఏడుపును ఆపుకోలేక పోతుంది. అయినా. . . !
		తండ్రి గొంతు వినిపించింది.
		“ నాన్నా” అనగలిగింది. ఆయనే నిలపకుండా మాట్లాడుతున్నాడు. విని నాతండ్రేనా ఇతను ? వాళ్ళ కోసమా నేను బ్రతకాలనుకుంది. ? అని కూలబడి పోయింది.
		“జరిగి పోయింది ఎలాగూ జరిగి పోయింది. ఎందుకమ్మా అగుడు. . యాబై లక్షలు తెచ్చి ఇచ్చారు. వాళ్లకు ఉరిశిక్ష తప్పదంట కదా, వాళ్ళను చంపడం ఎందుకు? పోతారు, వాళ్ళ పాపాన వాళ్ళే!! నువ్వు అడ్డు తిరిగితే, నీకే . . . . . . ! మన్నించడం. మరిచిపోవడం మానవులలోని మహోన్నత గుణం. ” ఆ తరువాత మాటలు వినిపించ లేదు. కుప్పలా కూలి పోయింది స్వయంకృత.
	చచ్చిపోయింది. . చచ్చిపోయింది. . అంటున్నారు గాని, ఎవ్వరూ దగ్గరకు రాలేదు. స్పృహ కోల్పోయింది స్వయంకృత. చావలేదు. తండ్రి మాటలకు, మరణమెందుకు . . చచ్చి జీవించాల్సిందే. నిలువునా తగలబడుతూ . . . . పోగొట్టుకున్న తరువాత, ప్రాణం ఉన్నా. . . . . ?
	ఎవరో గట్టిగా అరుస్తున్నారు. ఉలిక్కి పడి చూసింది. బుకింగు క్లార్కను అడుగు తున్నాడు. , ” ఈ బండి యాడికి పోతాది!”
			వారణాసి. . . కాశీ, !
					*****
రచన:  యలమందల తిరుపతి 
దేహ భాగాలైన
హస్తరేఖల్లో లేదు
నుదుటిరాతలో లేదు
ఊహల్లో ఊపిరిపోసుకోదు అదృష్టం
అలుపెరగని జీవన పోరాటంలో
నీతి నిజాయితీ నీడల్లో
వుంది అదృష్టం
నైతిక విలువల మాటున
కరుణ మొలిచే గుండెల చాటున
కొలువై వుంది అదృష్టం
విమల హృదయాలలో వికసిస్తుంది
మానవ మనో వికాసరేఖల్లో మౌనమాదుర్యం
ఆస్వాదిస్తుంటుంది అదృష్టం
మృదు ప్రణయ రేఖల్లో
శాంతి పరిమళ సత్య ప్రసంగాల్లో
దాగుంది అదృష్టం
వక్రించే వక్రరేఖల్లో కనిపించదు భాగ్యరేఖ
శుభ్ర సుందర ముఖబింబాల్లో చెమటను చిందించి
సంపదను సృష్టించే కష్టజీవి కండరాల్లో
నాట్యవిలాసం చేస్తుంది అదృష్టం
సుఖలాలసకు లీలా విలాసాలకు
సుదూరం అదృష్టం
శ్రమ సౌందర్యానికి మనోజ్ఞ మనోనిర్మలత్వానికి
శిరస్సు వంచుతుంది అదృష్టం
రచన: డి. రామకృష్ణ
పసి పాపను నేను..
బోసినవ్వులతో ఆడుకుంటాను..
నాపై అఘాయిత్యాలకు పాల్పడకండి ప్లీజ్….
అమ్మాయిని నేను..
అలుపెరగని ఆశలతో ఉంది నా జీవితం..
నాపై హత్యాచారం చెయ్యకండి ప్లీజ్….
మీ స్నేహితురాల్ని నేను..
మీ సంతోషంలో భాగాన్ని..
నాపై అభిమానం నటిస్తూ ముంచెత్తకండి ప్లీజ్…
నేను నీ భార్యను..
నీతోనే నా జీవితం నువ్వే నాకు శాశ్వతం..
నన్ను అడడుగునా అవుమానించకు ప్లీజ్….
నేను మీ కుటుంబీకురాల్ని..
మిమ్మల్నే నమ్ముకొని ఉంటా..
నా నమ్మకాన్ని వమ్ము చెయ్యకండి ప్లీజ్….
నేను మీ అమ్మని..
నేనే నీకు సర్వస్వం..
ఏ స్త్రీ జీవితంతో ఆడుకోకు..
నీ వినాశనాన్ని నువ్వే కొని తెచ్చికోకు ప్లీజ్….
రచన: ఎ.బి.వి నాగేశ్వరరావు
భ్రూణ హత్యలను తప్పుకొంటేనే బ్రతుకులు,
జన్మతః వచ్చే నామకరణాలు ‘మైనస్’లు.
తను పుట్టినందుకు అమ్మను-
అంటూంటే అయినవారే !, అంతేసి మాటలు,
తన లోకం తనది, నిద్రాముద్రలో పసి పసిడి పాపాయి.
ఎదిగినకొద్దీ, ఈ తీరులు, తెన్నులు తెలుస్తున్నకొద్దీ, అనిపిస్తుంది ఆమెకు-
ఏమిటి ఈ ఆలోచనలు, వికృత పోకడలు, ఆచారముల ఆగడములు ? అని.
ఇహ లోకంలో- ఇంతుల రాతలు రాసేది ఇంకొకరా ?
ఎద అనేది ఉందా అసలు, ఈ మానవ జాతికి ? అని.
‘మనీ’ మత్తులో మనిషి- జోగుతు ఉంటే ఇలా,
విలువలు వివర్ణమై వెలిసి పోతున్నాయని,
మూఢాచారాలు ఆజ్యం పోస్తున్నాయని.
మారక; విజృంభితమగుతూ ఉంటే, ఈ సరళి ఇలానే –
ముంచుకు వచ్చే జీవన విపత్తులో- జాతి మనుగడ కేళిముఖమే, అని.
భోరున విలపిస్తుంది అంతరంగాన, మనసున్న మనిషిగ-
దేనికిలా వ్యత్యాసమని, ఏమిటి ఈ వ్యాపారమని ?
సాంప్రదాయాలు, సామాజిక రుగ్మతలు, ఆర్థిక అంశాలు –
మనిషి మేథస్సును కట్టడి చేస్తున్నాయని,
జీవితాలను నిలువునా కడగండ్ల పాల్జేస్తున్నాయి, అని.
మేథస్సే మనిషికి శత విధముల శాపమూ అయ్యిందని,
అది లేకే, ఔను మరి ! ఆ తీరున తమస్సు లేకనే,
అన్య ప్రాణులు ఆనందము తమ సొంతముగా
ఆరు ఋతువులూ గడుపగలుగు చున్నాయని,
జీవిత మకరందము నిండుగా గ్రోలుకొనుచున్నాయి, అని.
***
అష్ట కష్టాలూ- ఆజీవనం ఆమెకు సొంతమైనా,
ఆమె జీవన రాగం- ఆసాంతమూ ఆర్తనాదమైనా,
జాతి మనుగడను చింతిస్తున్న ఆమె ఔదార్యం !
ఆలకించీ స్పందించి, సంఘటితమగు వారుంటేగా –
అతివల ఆ నిశ్శబ్ద మౌన వేదనకు ఉండేది గుర్తింపు,
వచ్చేందుకు మనిషి తీరులో ఇసుమంత మార్పు !!.
అందుకే, మరి అందుకే –
కలకంఠి కన్నీళ్ళకు యుగాలుగా లేకున్నది ముగింపు,
అవుతూన్నది అనాదిగా ఆమె అంతరంగ ఆ వేదన –
సరిగ్గా, అరణ్య రోదన.
