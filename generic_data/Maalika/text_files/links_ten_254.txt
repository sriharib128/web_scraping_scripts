రచన:  టేకుమళ్ల వెంకటప్పయ్య

శ్లో !కావ్యం యశసే అర్థకృతే వ్యవహారవిదే శివేతర క్షతయే –
సద్యః పర నిర్వృతయే కాంతాసమ్మితయోపదేస యుజే .
కావ్యం యశస్సు కొరకు , ధనసంపాదన కొరకు , వ్యవహార ఙ్ఞానం కొరకు , అమంగళ పరిహరణం కొరకు , మోక్ష సాధనకొరకు , కాంతా సమ్మితమైన ప్రభోధం కొరకు అని మమ్మటుడు అభిప్రాయపడ్డాడు .
పాశ్చాత్యులు ఆనంద ఉపదేశాలను రెండిటిని కావ్య ప్రయోజనాలుగా వివరించారు .
షెల్లీ -.Poetry is metrical composition. It is the art of uniting pleasure with truth by calling forth imagination to the help of reason.   – కవిత్వమంటే అంటే చందో బద్ద రచన . అది బుద్దియు , భావన సాధనాలుగా ఆనంద సత్యాల ఐక్యాన్ని సంఘటించే కళ అంటే … జాన్ డ్రైడన్ “ఏకైక ప్రయోజనం కాకున్నా కావ్యానికి ముఖ్య ప్రయోజనం ఆనందం . ఉపదేశాన్ని ఆనుషంగికంగా మాత్రమే అంగీకరించవచ్చు “అంటాడు .
లలిత కళలలో ఎన్నదగినది కవిత్వం .  అలోచనామృతం జాల్వార్చునది . అది సలక్షణ శైలికి ఆకరమైనచో బంగారానికి తావి యబ్బినట్లు మధుర కమనీయమౌతుంది . ఆ శైలి దోషరహితముగా , గుణ సహితముగా , వర్ణనలు , రసములు , అలంకారములు , వృత్తులు , రీతి , శయ్యా పాకములతో అలరారుచూ ఉండాలి .
అల్లసాని పెద్దన కవిత్వం “ఉదాత్త రచనా సంవిధానమై , పఠితల లేక శ్రోతల హృదయ నైవేద్యం కావాలి ” అంటాడు . కవుల ప్రాగల్భమో కాలప్రభావమో .. ఇద్ధమిత్తమని చెప్పలేము గాని ..అంధ్ర ప్రబంధ యుగమున ..పదునారవ శతాబ్దము పాల వెల్లులు కురిసిన పసిడి యుగమని చెప్పవచ్చును .  భువనవిజయంలో శ్రీ కృష్ణదేవరాయలచే గండపెండేరాన్ని సంస్కృతాంధ్రాలలో సమానంగా కవిత్వం చెప్పి అందుకున్న ధీశాలి . ఆ సమయంలో చెప్పిన 30 పంక్తుల ఉత్పల మాలికలో కవిత్వం ఎలా ఉండాలో చెప్పాడు . సహజ సుందరమైన సదాశయమున గొప్ప లక్ష్యము లక్ష్యం గా సాగింది . ఒకవిధం గా కవిత్వానికి “వార్తికం ” గా భావించవచ్చేమో   కూడా .. వార్తికం అంటే ..విపులమైన వ్యాఖ్యను రాయడం .
పూఁత మెఱుంగులుం బసరుపూఁప బెడంగులుఁ జూపునట్టివా
కైతలు? జగ్గు నిగ్గు నెనగావలెఁ గమ్మనఁ గమ్మనన్వలెన్
రాతిరియున్ బవల్ మఱపురాని హొయల్ చెలి యారజంపు ని
ద్దా తరితీపులో యనఁగఁ దారసిలన్వలె లోఁ దలంచినన్
బాఁతిగఁ బై కొనన్ వలెను బైదలి కుత్తుకలోని పల్లటీ
కూఁతలనన్వలెన్ సొగసుకోర్కులు రావలె నాలకించినన్
జేతికొలందిఁ గౌగిటను జేర్చిన కన్నియ చిన్ని పొన్ని మే
ల్మూఁతల చన్నుదోయివలె ముచ్చటగావలెఁ బట్టిచూచినన్
డాతొడనున్న మిన్నులమిటారపు ముద్దులగుమ్మ కమ్మనౌ
వాతెఱదొండపండువలె వాచవిగావలెఁ బంటనూదినన్
గాతలఁ దమ్మిచూలిదొర కైవసపుం జవరాలి సిబ్బెపు
న్మేతెలి యబ్బురంపు జిగి నిబ్బర పుబ్బగు గబ్బిగుబ్బపొం
బూఁతల నున్న కాయ సరిపోఁడిమి కిన్నెర మెట్లబంతి సం
గాతపు సన్నతంతి బయకారపుఁ గన్నడ గౌళపంతుకా
సాతత తానతానలపసన్ దివుటాడెడు గోటమీటు బల్
మ్రోతలునుంబలెన్ హరువు మొల్లముగావలె నచ్చతెన్గు లీ
రీతిగ సంస్కృతంబు పచరించెడు పట్టున భారతీవధూ
టీ తపనీయగర్భనికటీ భవ దాననపర్వసాహితీ
భౌతిక నాటకప్రకర భారత భారత సమ్మతప్రభా
శీతనగాత్మజా గిరిశశేఖర శీత మయూఖరేఖికా
పాతసుధాప్రపూర్ణ బహుభంగఘుమంఘుమఘుంఘుమార్భటీ
జాతక తాళయుగ్మ లయసంగతి చుంచు విపంచికా మృదం
గాతత తేహితత్తహిత హాధితధంధణుధాణుధింధిమి
వ్రాతనయానుకూల పదవారకుహూద్వహ హారికింకిణీ
నూతనఘల్ఘలా చరణనూపుర ఝూళఝుళీ మరందసం
ఘాతవియద్ధునీ చకచక ద్వికచోత్పలసారసంగ్రహా
యాత కుమారగంధవహహారి సుగంధ విలాసయుక్తమై
చేతము చల్లఁజేయవలె జిల్లన జల్లవలెన్ మనోహర
ద్యోతకగోస్తనీఫలమధుద్రవ గోఘృతపాయసప్రసా
రాతిరసప్రసారరుచిరప్రసరంబుగ సారె సారెకున్।
ఒళ్ళు గగుర్పొడించే ఈ వృత్తమాలిక వినగానే శ్రీకృష్ణదేవరాయలు లేచి వచ్చి స్వయంగా తానే పెద్దన కాలికి గండపెండేరం తొడిగాడు.
ఈ పద్య మాలికను వీలైనంత మటుకూ   పాదాలుగా విభజించుకుని చదివి అర్ధం చేసుకొంటే ..సులభ గ్రాహ్యం అని నా భావన …
 
పూఁత మెఱుంగులుం బసరుపూఁప బెడంగులుఁ జూపునట్టివా
కైతలు ? జగ్గు నిగ్గు నెనగావలెఁ గమ్మనఁ గమ్మనన్వలెన్ (1-2)
అలోచనామృత ధారా వాహినులైన ఉత్కృష్ట కవితా విలాసములు కేవలము పై పై చూపుల నలరించు క్రొంబూతల శబ్ద వికసనములతో … లేత పిందెల (కసుగాయ ) వంటి సామాన్య భావములతో ..సహృదయ హృద్యంగమములు కాలేవు కదా ! అవి శ్రుతి పక్వములైన లలిత కోమల కాంతా వదావళులు , ఉదాత్త గాంభీర్యముల మేలు కలయికలై పఠితల మదిలో ప్రవేశించి హృదయమునకు హత్తుకొనవలెను . ఆ పద లాలిత్యము భావౌన్నత్యము తో మేళవించి వినువారి మానసమును కమ్మని పరిమళములో ముంచెత్తవలెను .
రాతిరియున్ బవల్ మఱపురాని హొయల్ చెలి యారజంపు ని
ద్దా తరితీపులో యనఁగఁ దారసిలన్వలె లోఁ దలంచినన్ (3-4)
ఆ కవితా సౌరభములు మదిని స్పృశించుచున్నంత వరకూ ..తన డెందమును కొల్లగొనిన ప్రేయసి అమందానంద సందోహ భరితమైన చేతల లీలావిలాసములవలె మదన మాధుర్యములై రేయింబవలు మరపురాని అనుభూతిని లోలోన కలిగించవలెను
బాఁతిగఁ బై కొనన్ వలెను బైదలి కుత్తుకలోని పల్లటీ
కూఁతలనన్వలెన్ సొగసుకోర్కులు రావలె నాలకించినన్ (5-6)
ఆపరాని ఆనంద పారవశ్యమున ఎగసి పలికెడి మిక్కిలి మక్కువగల యవ్వన వతి కలగీతికల వలె వలపు వెల్లువలై పల్లవాపవలెను . ఆలాపనలు ఆలకించగనే ..ఉల్లము రంజిల్లి ..జిలిబిలి యూహలు తీయని కోర్కెల రూపును సంతరించుకోవలెను .
జేతికొలందిఁ గౌగిటను జేర్చిన కన్నియ చిన్ని పొన్ని మే
ల్మూఁతల చన్నుదోయివలె ముచ్చటగావలెఁ బట్టిచూచినన్ (7-8)
ఆ కైతలను మనసుకు పట్టించగా మదినిలోగొని ప్రియమార బిగి కౌగిలి జేర్చిన ముగ్ద మనోహరి సన్నని పై యెదలోనున్న అందీ అందని స్నిగ్ద సుకుమారపు చనుగవ వలె స్పర్శా సుఖానుభూతినందించి ఉద్వేగమును పెంచవలెను .
డాతొడనున్న మిన్నులమిటారపు ముద్దులగుమ్మ కమ్మనౌ
వాతెఱదొండపండువలె వాచవిగావలెఁ బంటనూదినన్ (9-10)
తన రూప లావణ్య విభవాతిశయములచే ..విభ్రమము కలిగించి వామాంకమునధిష్టించిన మోహనాంగిని మునిపంట నొక్కినప్పుడు ..దొండపండు వంటి పెదవులనుండి చిప్పిల్లు అధరామృత ధార వలె కవితా రసము లోనికి పరవళ్ళు దొక్కవలెను .
గాతలఁ దమ్మిచూలిదొర కైవసపుం జవరాలి సిబ్బెపు
న్మేతెలి యబ్బురంపు జిగి నిబ్బర పుబ్బగు గబ్బిగుబ్బపొం
బూఁతల నున్న కాయ సరిపోఁడిమి కిన్నెర మెట్లబంతి సం (11-13)
మనసు దరిజేర పరమేష్టి ప్రియురాలి స్వచ్చమైన దేహకాంతి కి సమమై   సంభ్రమము కలిగించి   ఉధృద్ధ్యాతిశయముచే .. పిడికిలినింతగా పైకి పొంగిన పయోధరముల రాపిడి చే హస్తమందు కలిగిన మృదువైన కాయ వలె శోభించవలెను .
గాతపు సన్నతంతి బయకారపుఁ గన్నడ గౌళపంతుకా
సాతత తానతానలపసన్ దివుటాడెడు గోటమీటు బల్
మ్రోతలునుంబలెన్ హరువు మొల్లముగావలె నచ్చతెన్గు లీ (14-16)
కవితలు మదిని తడుముచుండగా ..కన్నడ , గౌళ రాగమున స్వర సప్తక యుతమై ఎడతెగని రాగ   ప్రస్తార ప్రాచుర్యము సన్నని మెట్ల వరుసపై కిన్నెర వీణియ గొట మీటుంచుండగా మృదువుగా నర్తించుచుండగా వెలువడు సవ్వడులు నవయవ్వనమున వికసించు శృంగార చేష్టలు విలాస సాంద్రతలై అచ్చ తెనుగు భాష కైతలీ రీతిగా మనోజ్ఞముగా నుండవలెను
ఇక అమర భాష యైన సంస్కృతము లో కవిత్వము గురించిన విశేషము చెప్పెద !
రీతిగ సంస్కృతంబు పచరించెడు పట్టున భారతీవధూ
టీ తపనీయగర్భనికటీ భవ దాననపర్వసాహితీ
భౌతిక నాటకప్రకర భారత భారత సమ్మతప్రభా (17-19)
శారదా దేవి బంగారు రంగారు గర్భ సంభవమై ..పరా , పశ్యంతి , మధ్యమ , వైఖరి కలిత వాగ్వైభవ రూపమై శబ్దార్ధ జ్ఞాన సంపన్న మైన వాఙ్మయముతో ముత్యాల లావణ్య   శ్రేష్టలలితములైన భరతముని నాట్య శాస్త్ర సమ్మతమైన దశవిధ రూపకములను అనర్ఘమైన పంచ కావ్యములను దీపించుచూ …
శీతనగాత్మజా గిరిశశేఖర శీత మయూఖరేఖికా
పాతసుధాప్రపూర్ణ బహుభంగఘుమంఘుమఘుంఘుమార్భటీ (20-21)
చలిమల కూతురైన పార్వతీ దేవి సిగబాటియైన చంద్ర కళలనుండి నిరంతరము జాల్వారు రసామృత వృష్టి పుష్టితో ..నానా విధములైన ఘమం ఘమ ఘం ఘమల ప్రౌఢిమ నుండి వెలార్చిన ….
జాతక తాళయుగ్మ లయసంగతి చుంచు విపంచికా మృదం
గాతత తేహితత్తహిత హాధితధంధణుధాణుధింధిమి
వ్రాతనయానుకూల పదవారకుహూద్వహ హారికింకిణీ (22-24)
లయ తాళముల మేలికూర్పును చేకూర్చుకొన్నవై వీణా నిక్వణము , మృదంగ స్వనముల సమాగమములౌ తేహి , తద్తహి ,తహాధిత , ధాణు ధింధిమల సమూహముల కనుకూలములైన కోకిలల కలస్వనములతో .. గమకితములైన మనోహరములౌ చిరుమువ్వల సవ్వడులు కలిగిన ….
నూతనఘల్ఘలా చరణనూపుర ఝూళఝుళీ మరందసం
ఘాతవియద్ధునీ చకచక ద్వికచోత్పలసారసంగ్రహా (25-26)
నవీనమైన గలగలలు కల్గిన కాలి అందెల రవళులనెడు మరంద మాధుర్యమువలె చక్కగా శొభించిన నీలోత్పలముల కుసుమరాగ పరాగ ధూసరములై ..
యాత కుమారగంధవహహారి సుగంధ విలాసయుక్తమై
చేతము చల్లఁజేయవలె జిల్లన జల్లవలెన్ మనోహర (27-28)
పెంపెక్కిన మలయ మారుతపు పిల్ల తెమ్మెరలవలె మనోహర సువాసనా విలాసములీను మదిని అనుపమానమైన ఆనందమును రేకెత్తించవలెను
ద్యోతకగోస్తనీఫలమధుద్రవ గోఘృతపాయసప్రసా
రాతిరసప్రసారరుచిరప్రసరంబుగ సారె సారెకున్ । (29-30)
తీయని సరసమొలికించి హృదయమును రాగ రంజితము జేయు ద్రాక్షా రసము , తేనె , గోఘృతము పాయసములతో .. మేళవించిన విశిష్టమైన అతిరసమను పదార్ధము వలె ఆనందామృతము వెల్లి విరియగా మాటి మాటికీ రసానుభూతి తో ముంచెత్తుతూ పఠితలను మురిపించి మరపించవలెను .
బెంగాలీ కథ; పరశురామ్(రాజశేఖర్ బాబు)
ఆంగ్ల అనువాదం; గోపా మజుందార్
తెలుగు అనువాదం; మంథా భానుమతి   
 
 
 
 
 
కలకత్తా మహా పట్టణం.. ఆ పట్టణం పేరు కోల్కత్తా గా మారకముందు.. అనేక కారణాల వల్ల చుట్టుపక్కల గ్రామాల్లో కుటుంబాలనుంచి, ఉద్యోగాల రీత్యా ఆ నగరంలో అనేక మంది తప్పనిసరి బ్రహ్మచారుల్లా కాలం గడుపుతున్నారు. వారందరికీ భోజనం, వసతి సౌకర్యాల కోసం బోలెడు వసతి గృహాలు వెలిశాయి.
అది ఎక్కువగా ఎగువ మధ్య తరగతి కుటుంబీకులు ఉండే పేట.. ఆ వీధిలో 14 వ నంబర్ ఇంట్లో ఉన్న మెస్..  అవటానికి చిన్నదే, కానీ శుభ్రంగా, శుచిగా, పొందిగ్గా ఉంటుంది. దానికి కారణం మానేజర్ నివారణ్‍బాబు. స్వభావ సిద్ధ్యా ఏదీ పట్టించుకోనట్లు ఉంటాడు కానీ, అక్కడ ప్రతీ చిన్న విషయం మీద అతను పెట్టే నిశిత దృష్టి  పనివాళ్లని చురుకుగా ఉంచుతుంది. ఆ మెస్‍లో ఐదారుగురు కంటే ఉండరు. అందరూ కొద్దో గొప్పో ఉన్నవారే.
అందరికీ కామన్‍గా ఉన్న హాల్లో రకరకాల సంగీత వాయిద్యాలు, పేక ముక్కలు, చదరంగం బల్ల, కారమ్బోర్డ్ వంటివి వారి కాలక్షేపానికి ఉన్నాయి.. అలాగే కొన్ని పేరు పొందిన వార్తా, వార, పక్ష, మాస పత్రికలు కూడా!
మర్నాటి నుంచీ దసరా సెలవలు. మెస్ సభ్యులు అందరూ వారి ఊళ్లకి వెళ్లారు. నివారణ్‍బాబు, పరమార్ధ మాత్రం ఉన్నారు. వారి భార్యా పిల్లలు సెలవులకి అక్కడికే వస్తామన్నారు. లేకపోతే వాళ్లు కూడా వెళ్లిపోయే వారే.
నివారణ్ కాలేజ్‍లో ప్రొఫెసర్. పరమార్ధ ఇన్శ్యూరెన్స్ ఏజంట్. అతను యోగా, దివ్యజ్ఞానం వంటి వాటిల్లో కూడా మునిగి తేలుతుంటాడు.
ఆ రోజు సాయంత్రం.. పక్కింట్లో ఉండే నితాయ్ బాబు కూడా హాల్లో చేరాడు. నితాయ్ బాబు తరచు అక్కడికి వస్తుంటాడు. మెస్ లో అందరికంటే వయసులో పెద్ద.. అందుకే అతన్ని గౌరవంగా చూస్తారు. ఉదాహరణకి.. అతని ఎదురుగా దమ్ము కొట్టడం వంటివి చెయ్యరు.
“నాకు ఇవేళ మనసేం బాగా లేదు.” నితాయ్ బాబు చెప్పడం మొదలుపెట్టాడు.
“ఇంట్లో పనివాళ్లు వెళ్లిపోయారు. మా ఆవిడ ఎప్పుడు చూసినా సాధిస్తూ ఉంటుంది. మా అమ్మాయికి జ్వరం. ఇంక మా ఆఫీసులో మరీ ఘోరం.. కొంచెం విశ్రాంతిగా పడుక్కుందా మంటే కుదిరి చావట్లేదు. చూశారా.. ఆ మాత్రం స్వేఛ్ఛ కూడా లేకుండా చేశాడు మా కొత్త బాస్.. అన్నింట్లో వేలు పెడ్తాడు. అక్కర్లేనిదీ కావల్సిందీ లేదు.”
“నిజంగానా! చొచ్చో..మీ ఆఫీసులో స్టాఫ్ కి మంచి వసతులు ఉన్నాయనుకున్నాను ఇన్నాళ్లూ..” పరమార్ధ సానుభూతి చూపించాడు.
“ఒకప్పుడుండేవి. ఆ రోజులే వేరు. మిస్టర్ మెకెంజీ టైమ్ లో అలా ఉండేది. మీకు శ్యామనగర్ నుంచొచ్చిన వరద్ ముఖర్జీ గుర్తున్నాడా? రోజూ మధ్యాన్నం రెండు గంటలకి ఒక నల్లమందు మాత్ర దట్టించి, రెండున్నర నుంచీ నాలుగు వరకూ హాయిగా పడుక్కునేవాడు. మిగిలిన వాళ్లం అయితే వంతుల వారీగా టీ రూమ్ కి వెళ్లి కాసేపు కునికి వచ్చేవాళ్లం. అతను మాత్రం తన సీటు వదిలేవాడు కాదు. ఒక రోజు లెడ్జర్ పుస్తకంలో ఏవో ఎక్కిస్తూ, నిద్ర ఆపుకోలేక పోయాడు. అంతే.. కదలడు, మెదలడు… గుర్రు పెట్టడు. కానీ పెన్ను పట్టుకున్న చెయ్యి అలాగే పేజీ చివర లైనులో కూడికల ’మొత్తం’ దగ్గర ఉండిపోయింది. అతనికి దేముడా వరం ఇచ్చాడు. దూరం నుంచి చూస్తే ఎవ్వరూ అతను నిద్రపోతున్నాడని కని పెట్టలేరు.
ఒకసారి ఉన్నట్టుండి మిస్టర్ మెకెంజీ గదిలోకి వచ్చాడు. అందరూ లేచి నిల్చున్నారు. ఒక్కసారి వరదముఖర్జీ కేసి చూసి, సీటు వెనక్కి వెళ్లాడు మెకెంజీ. కొంచెం సేపు వరదని గమనించి భుజం మీద ఒక గిల్లు గిల్లాడు. వరద వెంటనే కళ్లు తెరిచి, “ముప్ఫైఏడు లోంచి ఏడు తీసేసి మూడు పక్కకి తీసుకొస్తే..” అంటూ గొణగ సాగాడు. మిస్టర్ మెకెంజీ పకపకా నవ్వి, “ఓ కప్పు టీ తాగండి వరదబాబూ!” అని వెళ్లిపోయాడు. అటువంటిది.. ఎప్పుడైనా ఇటువంటి మార్పు ఉంటుందని ఊహించామా? మరి ఇప్పుడో.. అడక్కండి. టీ రూముకి వెళ్లడానికి కూడా లేదు. నిజం చెప్పాలంటే నాకు ఇలాంటి, ఇన్ని బాధ్యతల మధ్య బతుకు వద్దే వద్దు. ఇంక చాలు. ఎవరైనా మంచి సాధువు దొరికి దారి చూపుతే అన్నీ వదిలేసి అతని వెంట వెళ్లిపోతాను.”
“ఇవేళే జగన్నాథ్ ఘాట్ దగ్గర ఒక సాధువుని చూశాను. అతన్ని ’పచ్చిమిరపకాయ బాబా’ అంటారు. వారు రోజూ అన్నం, రొట్టెలు, కూరలు, పళ్లు.. ఇటువంటివి తినరుట. తినేదల్లా కిలోల కిలోలు పచ్చి మిరపకాయలు. వేలమంది భక్తులు చూడ్డానికి వస్తారు. అందరికీ ఏవేవో సమస్యలు ఉండనే ఉంటాయి కదా.. అనారోగ్యం, డబ్బు, ప్రేమ.. ఇలా. ఆయన ఆశీర్వదించి, ఒక మంత్రించిన మిరపకాయ ఇస్తాడుట.. అంతే.. సమస్యలు మటు మాయం. ఆయన గురువు ఇంకా పెద్ద మహిమ ఉన్నవాడని విన్నాను. ఆ పెద్ద గురువు తినేదల్లా రంపంపొట్టు మాత్రమేట. మీకు పచ్చిమిరపకాయ సాధువు చాలనుకుంటాను” పరమార్ధ సలహా ఇచ్చాడు.
“ప్రొఫెసర్! మీరు ఇంగ్లీష్, వేదాంత శాస్త్రాలలో యమ్మే కదా.. పచ్చిమిరపకాయలు, రంపం పొట్లలో ఉన్న పరమార్ధం చెప్పగలరా? ఆ మృదంగం  ఆపండి. నాకు పిచ్చెక్కుతోంది…” నితాయ్.
ఈ సంభాషణ నడుస్తుంటే మొదట్లో నివారణ్ ఏదో పత్రిక చదువుతూ కూర్చున్నాడు. అందులో ఐదు కథలున్నాయి. ప్రతీ కథలోనూ నాయికకి అతి మంచి లక్షణాలే.. అది చూసి ఒళ్లు మండి పత్రికని పక్కకి పడేసి, ఆ తరువాత మృదంగం మీద తోచీ తోచని దరువేస్తున్నాడు నివారణ్.
నితాయ్ బాబు మాటలతో ఆపేశాడు.
“పచ్చిమిరపకాయలు.. రంపంపొట్టూ? నిజమే..” సాలోచనగా అన్నాడు నివారణ్,  “మోక్షానికి దారి చూపే ఆధ్యాత్మిక మార్గాలు అయితే మూడున్నాయి. అవి, ధ్యానం, కర్మ, భక్తి. అటువంటివే ఇంకా ఉన్నాయని విన్నాను చాలా చోట్ల.. మిరపకాయలు, రంపంపొట్టు, ఉప్పు, ఆవు పేడ, స్ఫటికాలు, బ్లేడ్లు, మేకులు, కాకులు..”
“కాకులా..”
“అవును.. మీరు వినలేదా! నిరుడు ఒక పెద్ద తీర్థానికి వెళ్లాను. అక్కడ వెదురు బొంగులతో చేసిన ఒక పెద్ద పంజరం చూశాను. అందులో షుమారు రెండువందల కాకులున్నాయి, భయంకరంగా గోల చేస్తూ అక్కడ నరకాన్ని సృష్టిస్తున్నాయి. “ఒక కాకి రెండణాలు మాత్రమే..” ఒకాయన అరుస్తున్నాడు. రెండణాలకి ఒక కాకా? ఏదో విశేషముంటుంది.. ముల్తాన్నుంచో, పెషావర్ నుంచో వచ్చిన ప్రత్యేకమైన కాకులేమో.. అక్కడ మాట్లాడే పక్షులయుంటాయిట.. ఉన్నవాటిల్లో ఒక పెద్ద కాకి దగ్గరగా వెళ్లి బుజ్జగిస్తూ అడిగాను,
“మైనా.. ఇటు చూసి రాధాకృష్ణ అను.. సీతారామ్ అని పలుకు..” అది పలకలేదు సరికదా, నాకేసి పక్క చూపులు చూస్తూ పెద్ద ముక్కుతో పొడవబోయింది. “లేదు బాబూ! ఇది మాట్లాడదు.” అరిచే ఆయన అన్నాడు. మరేం చేస్తుంది? ఇన్ని కాకుల్ని ఎందుకు అమ్ముతున్నాడు? కాకి మాంసం పరమ చేదుగా ఉంటుందట. దాన్నెవరు తింటారు? “అబ్బే.. ఈ పక్షులు తినడానికి కాదు. వాటిని వదిలెయ్యడానికి.. వాటిని జైల్లో బంధించినట్లు కనిపించడం లేదూ? మీకెన్ని కావాలంటే అన్ని కొనండి.. ఒక్కోటి రెండాణాలు..  కొని వాటిని వదిలెయ్యండి. వాటికి స్వేఛ్ఛ ప్రసాదించండి. అది ఎంత పరోపకారమో చూడండి. అది మీ అత్మకి విముక్తి ఇస్తుంది.” ఆ మనిషి వివరించాడు. నాకయితే అతని తెలివికి ముచ్చటేసింది. నాకు మోక్షం కలగడానికి దారి చూపిస్తున్నాడు. నా ఆత్మ సాక్షాత్కారానికి, అతను ఎంత త్యాగం చేస్తున్నాడో చూడండి. వేల కొద్దీ పక్షుల్ని బంధించి పాపం చేస్తున్నాడు. అది అతని మోక్షమార్గానికి అడ్డే కదా! ఆ త్యాగనిరతి అభినందనీయం కదూ.. బహుశా ఇదే ధర్మ పరిరక్షణ అనుకుంటా.. ఒకళ్ళకి ముక్తి కలగాలంటే ఇంకొకళ్లు పాపం చెయ్యాలి.”
సరిగ్గా అప్పుడే సూటు, టై, బూటుతో ఒక నవ యువకుడు హాల్లోకి ప్రవేశించాడు. వయసు ఇరవై, ఇరవై ఐదు మధ్యలో ఉంటుంది. ఎవరూ అతన్ని పట్టించుకోలేదు.. అయినా పెద్ద బాధ పడకుండా తనలో తనే మాట్లాడుకుంటున్నాడు.
“రోజంతా ఆఫీస్ లో చచ్చే చాకిరీ చేశాక, సాయంకాలం కాస్త విశ్రాంతి తీసుకుని సినిమా చూద్దామనుకున్నా.. అబ్బే.. ఎందుకెళ్తానూ.. అత్తమ్మ ఊరుకుంటుందా, “సత్యా! నువ్వు చాలా పెద్ద వాడివయిపోయావు. నాతో మిస్టర్ సన్యాల్ ప్రవచనానికి రా. అది నీ మానసిక వికాసానికి చాలా మంచిది,” అంటూ పట్టుకుపోయింది. అయితే అదేం నా వికాసానికేమంత మంచేం చెయ్యలేదు.. అక్కడ మిస్టర్ సన్యాల్ మత ధర్మాన్ని మాట్లాడుతుంటే ఇక్కడ నేను బొద్దింకల గురించి ఆలోచిస్తున్నాను.”
“బొద్దింకలా..” నితాయ్ బాబు ఆశ్చర్యాన్ని అణుచుకోలేకపోయాడు.
“అవును. మూడు టన్నుల బొద్దింకలు. ఈ నవంబర్, డిసెంబర్ లోగా, ఒక టన్నునలభై పౌండ్ల పదిహేను సెంట్లకి చొప్పున సిఐయఫ్, హాంకాంగ్ కి ఎగుమతి చెయ్యాలి. చైనా అత్యవసరంగా యుద్ధానికి సన్నిద్ధమౌతోంది. అందుకే వాళ్లు అన్నీ సర్దుకుని సమాయత్తమౌతున్నారు. మా బాస్ మొత్తం సరుకంతా పాక్ చేసి సీల్ చేసి నెల్లాళ్లలో పంపమంటున్నాడు. అంతలోపు అన్ని బొద్దింకలు ఎలా సంపాదించగలనో చెప్పండి.. అంతా కష్టకాలం కాకపోతే..”
“సత్యా! నువ్వు బ్రహ్మసమాజవాదివి కదా.. అబద్ధాలు చెప్పచ్చా?”
“ఎవరు చెప్పారు? నిక్షేపంలా చెప్పచ్చు.. ఒక్క అత్తమ్మ దగ్గర తప్ప..” అలా.. సాగి పోయేదేమో కానీ,
“సత్యా! నీకు ఎవరైనా మంచి, మహిమగల సాధువులు తెలుసా” నివారణ్ అడ్డుకున్నాడు.
“సాధువులా? ఎంతమంది కావాలి?”
“కమాన్.. సత్యా! ఆట పట్టించకు. నీకు ఆచారాల మీద నమ్మకం లేదు. పూజల్లేవు. మంత్రాలు లేవు. ఇంక సాధువుల గురించేం తెలుస్తుంది.” నితాయ్ బాబు అభ్యంతర పెట్టాడు.
“మాకు ఆచారాలమీద, అద్భుతాలమీద నమ్మకాల్లేవని ఎవరన్నారు? మొన్నామధ్యన అత్తమ్మకి భయంకరమైన పంటినొప్పి వచ్చింది. ఏ పనీ చెయ్యలేకపోయింది. మాట్లాడ్లేదు, తినలేదు, నిద్రపోలేదు.. మామయ్యని సాదించడం మాత్రం తప్ప. ఇంట్లో అంతా ఉద్రిక్త వాతావరణం ఏర్పడింది.. ఆవిడ ప్రయత్నాలు ఆవిడ చేసింది పాపం.. యాస్ప్రో వేసుకుంది. పిప్పరమెంటు పంటి కింద పెట్టుకుంది. ఎవరో తాయత్తు ఇస్తే చేతికి కట్టుకుంది.. దానికి నొప్పి తగ్గించే మహత్తుందంటే.. కానీ ఏదీ పని చెయ్యలేదు. అటువంటి నిస్సహాయ స్థితిలో మామయ్య రెండు రోజులు ఎవరితో ఉలక్కుండా పలక్కుండా, గాఢంగా ప్రార్ధన చేశాడు. అంతే.. మూడో రోజు ఠపీమని పన్ను రాలి కింద పడింది.”
పరమార్ధకి తిక్క రేగింది.
“చూడు సత్యా! నీకు తెలియని విషయాలని అపహాస్యం చెయ్యకు. ప్రార్ధన, మంత్ర సాధన పవిత్రమైనవి.. సాధన.. అదేంటో నీకు తెలుసా? దాన్నే  ధ్యానం అంటారు. ఒకే మంత్రాన్ని దృష్టి అంతా కేద్రీకరించి పదేపదే ఉఛ్ఛరిస్తుంటే అపరిమితమైన శక్తి వస్తుంది. నమ్మగలవా?” కోపంగా అన్నాడు.
“హా.. ఎందుకు నమ్మలేను.. ఈ సిద్ధాంతాన్ని రాజ షాహిలో ఉండే తరితానంద స్వామి నిరూపించాడు. అక్కడి కాలేజ్ కుర్రాళ్లు ఆయన్ని రేడియో బాబా అని పిలిచే వాళ్లు. ఎందుకో తెలుసా.. ఆయన జుట్టుని రెండు కుచ్చులుగా పైకి లేపేవాడు. ఒకటి ధన విద్యుత్తుకు, ఇంకొకటి ఋణ విద్యుత్తుకి. ఆయన ఆకాశం నుంచీ, గాల్లోంచీ విద్యుత్ శక్తిని గ్రహించేవాడు. అతని శరీరం పద్ధెనిమిది అంగుళాల పొడవుగల మెరుపులు వెదజల్లేది. సిల్క్ శాలువా కప్పుకోకుండా ఆయన దగ్గరికి వెళ్లడం ఎవరికీ సాధ్యం అయ్యేది కాదు. వెళ్లారంటే షాక్కొట్టి ఢామ్మని కింద పడాల్సిందే.”
“కానే కాదు. నేనొప్పుకోను.. పచ్చి మిరపకాయలు, రంపం పొట్టు.. విద్యుత్ మెరుపులు.. ఇవేం కాదు. మన నితాయ్ దాదాకి అవేం పనికి రావు. నీకు ఎవరైనా నెమ్మదైన, మహిమగల సాధువు తెలుస్తే చెప్పు. మతం గురించి మామూలుగా మాట్లాడే వాళ్లు మనకి వద్దు. ఏమంటావ్ నితాయ్ దాదా?” నివారణ్ స్పష్టంగా, గట్టిగా చెప్పాడు.
“అలా అయితే అందరం గురుపాద బాబు ఇంటికి వెళ్దాం.. ఆయన ఊరవతల డమ్డమ్ లో ఉంటారు. అక్కడ విరించి బాబా ఉన్నాడు.” పరమార్థ ఉటంకించాడు.
“గురుపాద బాబూనా! ఆయన ఆలిపూర్లో వకీలు కదూ? మన ప్రొఫెసర్ నోని మామగారు. ఈ బాబాజీని ఎక్కడ పట్టుకున్నారు? సత్యా! నీ కేమైనా తెలుసా?”
“అవును.. నిజమే. వాళ్ల మామగారు ఒక సాధువుని కనిపెట్టారని నోనిదాదా అన్నాడు. చాలా మహిమ కలవాట్ట. భార్య పోయాక గురుపాద బాబు చాలా మారాడు. అంతకు ముందు ఇటువంటి సాధువుల్ని నమ్మేవాడు కాదు.”
“ఆయనికి ఒక పెళ్లికాని కూతురు ఉంది కదూ?”
“అవును. నోనిదా మరదలు. ఆమె పేరు బుచ్కి.”
“సర్సరే.. పరమార్థా! ఈ సాధువు ఎటువంటి వాడో చెప్పు..”
“అబ్బో! ఆయనొక అద్భుతం. కొంతమంది ఆయనకి ఐదు వేల సంవత్సరాలంటారు. మరికొందరు.. అబ్బే, ఐదు వందలే అంటారు. చూడ్డానికి మన నితాయ్ దా కంటే చిన్నగా ఉంటాడు. ఎవరైనా మీ వయసెంతని అడుగుతే, ఒక చిరునవ్వు నవ్వుతాడు. అసలు వయసనేది లేదంటాడు. కాలం, ప్రదేశం ఎక్కడైనా ఒకటే.. నిజం తెలుసుకున్నవాడు భూతకాలం నుంచి వర్తమానంకి, భవిష్యత్తుకి.. ముందుకి వెనక్కి వెళ్లగలడంటాడు. అతను ఈ భూమ్మీదైనా ఉండగలడు.. ఇష్టం వచ్చినట్లు వేరే లోకానికైనా వెళ్లగలడు. ఇవేళ నువ్వు ఇక్కడున్నావు కదా.. టైము, తేదీ గుర్తు పెట్టుకో.. విరించిబాబా నిన్ను అక్బర్ కాలంలోకి తీసుకెళ్లగలడు. కావాలంటే ఇంకా బిసి నాలుగో శతాబ్దంలోకి తీసుకెళ్లి అలనాటి పాటలీపుత్రం ఎలా ఉండేదో చూపించగలడు. ప్రతీదీ సాపేక్షం అనుకో..” పరమార్ధ వీర ఆవేశంతో రెచ్చిపోయాడు.
“అంటే ఐన్ స్టీన్‍్‍ని తోసిరాజన్నట్లేనా?” నివారణ్ సందేహం..
“హాహా.. ఐన్ స్టీన్నా? విరించిబాబా జెకోస్లోవేకియాలో ఉన్నప్పుడు, అప్పుడప్పుడు వచ్చి సలహాలడుగుతూ ఉండేవాడుట. అయితే ఏం లాభం.. సాపేక్ష సిద్ధాంతం మించి కనుక్కోలేకపోయాడు.”
నితాయ్ బాబు ఈ చర్చ అంతా కుతూహలంతో విన్నాడు.
“ఐన్స్టీన్ సిద్ధాంతం నాకు కొంచెం వివరించగలవా?”
“ఏముందీ.. ఐన్స్టీన్ ప్రకారం, కాలం, ప్రదేశం, జనం ఒకరి మీదొకరు ఆధారపడి ఉన్నారు. కాలం, చోటు మారితే.. జనం కూడా..”
“ఉండండి.. నేను అర్ధమయ్యేట్లు చెప్తాను.” సత్య ముందుకొచ్చాడు, “మీరు లావుగా, బరువుగా ఉన్నారనుకోండి.. ఇండియన్ అసోసియేషన్ కి వెళ్తే అక్కడ ఎనభై కిలోలుంటారు. అదే కాంగ్రెస్ కమిటీ ఆఫీస్ కి వెళ్తే కొద్ది గ్రాములే ఉంటారు. ఉఫ్ అని ఊత్తే ఎగిరిపోతారన్నమాట.”
“నిజమే!” నివారణ్ ఒప్పుకున్నాడు. “అచ్చు మన వంటవాడిలాగే. రోజూ మార్కెట్ కి వెళ్లి రెండున్నర కిలోల బంగాళాదుంపలకి డబ్బులిస్తాడా.. మెస్ కొచ్చి చూస్తే అవి రెండు కిలోలు కూడా ఉండవు. మార్కెట్లో ఒక బరువు.. మెస్లో..”
నితాయ్ బాబుకి విసుగొచ్చింది. “ఈ సంగతి చెప్పు పరమార్ధా! విరించిబాబా, తను ముందుకీ వెనక్కీ వెళ్లగలడేమో కానీ.. అతన్నినమ్ముకున్న శిష్యులకి ఏమైనా ఉపయోగించాడా? గలడా?”
“తప్పకుండా.. ఆ శిష్యుడు ముఖ్యుడైతే.. ప్రముఖుడైతే! ఆ మధ్యని మెకిరామ్ అగ్గర్వాల్ అనే శిష్యుడికి ఎంత సాయం చేశాడో తెలుసా? అతన్ని యుద్ధానికి ముందు 1915వ సంవత్సరంలోకి తీసుకెళ్లాడు. అక్కడతను మూడు రోజులుండి, బాగా బేరం చేసి ఇనప దూలాలు కొన్నాడు. టన్ను ఆర్రూపాయల చొప్పున ఆరువేల టన్నులు ఇనుము. అక్కడ్నుంచి 1919 లోకి ఒక నెల తీసుకెళ్లాడు. మెకిరామ్ ఆ ఇనుముని టన్ను ఇరవై మూడు రూపాయలకి అమ్మేశాడు. అప్పుడు అతన్ని మళ్లీ వర్తమానానికి తీసుకొచ్చాడు. నికరంగా పదిహేను లక్షలు లాభం. నా మీద నమ్మకం లేకపోతే మీరే స్వయంగా లెక్కేసుకోండి.”
నితాయ్ బాబు చటుక్కున పరమార్ధ చెయ్యి పట్టుకున్నాడు.
“పరమార్ధా.. నా ప్రాణ స్నేహితుడా.. తమ్ముడా.. నన్ను తక్షణం విరించి బాబా దగ్గరికి తీసుకెళ్లు.” గొంతు ఉద్వేగంతో రాచుకుపోతుంటే అన్నాడు, “మొత్తం ఖర్చంతా పెట్టుకుంటాను. నా దగ్గరున్న వన్నీ అమ్మేస్తాను. నా భార్యని తన బరువైన బంగారు గొలుసిమ్మని అడుక్కుని, అది తాకట్టు పెడ్తాను. ఒక వారం రోజులు 1914 లో గడప గలుగుతే.. నీ మేలెప్పటికీ మర్చిపోను. నీకు టెన్ పర్సంట్.. అహ.. కమీషన్ కాదు సుమా.. కృతజ్ఞత మాత్రమే. అయ్య బాబోయ్.. అంత ఇనుమే.. కలలో కూడా ఊహించలేం..”
నివారణ్, పరమార్ధ కేసి చూశాడు, “గురుపాద బాబు సంగతేమిటి? అతనికేమైనా డబ్బు దొరికిందా?”
“అతనికి డబ్బు మీద అస్సలు వ్యామోహం లేదు. పైగా తనకున ఆస్థి అంతా విరించిబాబాకి ఇచ్చేస్తాడని విన్నాను.”
“ఓహ్.. అంత దూరం వెళ్లిందా? సత్యా! ఈ విషయంలో మీ నోనిదా, అతని భార్యా ఏమీ చెయ్యలేరా?” నివారణ్, సత్య కేసి చూశాడు.
“ప్చ్.. మీకు నోనిదా సంగతి తెలుసు కదా! అతని ప్రపంచం అతనిది. తన ప్రయోగాలు తప్ప ఏమీ పట్టని సైంటిస్ట్. ఇంక అతని భార్య.. అమాయకురాలు. నోరు తెరిచి ఇది తప్పని చెప్పలేదు, ఎదిరించలేదు. ఏదైనా చెయ్యగలిగితే మీరు, నేనే చెయ్యాలి. అదీ.. ఏం చేసినా తొందరగా చెయ్యాలి..”
“అయితే తక్షణం నోనిని కలిసి అతనేం చెప్తాడో విందాం. తర్వాత డం డంకి వెళ్దాం.”
నితాయ్ బాబు కాగితం మీద ఏవో లెక్కలు వేస్తూ కూర్చున్నాడు. నివారణ్ మాటలు విని కళ్లు పైకెత్తి చూశాడు.
“డం డం? మీరు కూడా బాబాని చూడ్డానికి వస్తున్నారా? ఎందుకు? ఇంతమంది వెళ్లి కోరికలు కోరితే ఆయన తికమక పడచ్చు. సత్యా బ్రహ్మసమాజ వాది.. అతనికి భక్తి, గిక్తి లేదు. అతను అనవసరం.. నువ్వు మా హిందూ దేవుళ్లని మాకు వదిలి, నీ బ్రహ్మసమాజంకి వెళ్లు సత్యా! ఒక పని చేద్దాం. రేపు నేను, పరమార్ధా వెళ్తాం. నివారణ్ ఇంకొక సారి వెళ్లచ్చు.”
“ఏం భయపడద్దు నితాయ్ దా! మేం ఎవ్వరం కోరికలు కోరం. ఊరికే వేదాల గురించి, వేదాంతం మీద చర్చిస్తాం. అందరం తయారయితే, రేపు సాయంత్రం కలిసి వెళ్లచ్చు.” నివారణ్ అభయం ఇచ్చాడు.
…………….
బోలెడు డిగ్రీలున్నాయి కానీ, ప్రొఫెసర్ నోని ఎక్కడా ఎప్పుడూ ప్రొఫెసర్ పని చెయ్యలేదు. అతని సైన్స్ ప్రయోగాలన్నీ ఇంట్లోనే చేస్తుంటాడు. అందుకే దగ్గరివాళ్లు అందరూ అతన్ని ప్రొఫెసర్ అని పిలుస్తారు. పెద్దలిచ్చిన ఆస్థితో కాలి మీద కాలేసుకుని గడిపెయ్యచ్చు. భుక్తి కోసం పని చెయ్యవలసిన అవసరం లేదు.
అతను గురుపాద బాబుకి అల్లుడు. సత్యాకి దూరపు బంధువు, నివారణ్ సహాధ్యాయుడు.
సత్య, నివారణ్, మరునాడు పొద్దున్ననోని ఇంటికి వెళ్లే సరికి ఎనిమిదయింది. హాల్లో ఎవరూ లేరు. అయ్యగారు, అమ్మగారు పెరట్లో ఉన్నారని తలుపు తీసిన పనిమనిషి చెప్పింది. సత్య, నివారణ్‍లు పెరట్లోకి వెళ్లారు వెతుక్కుంటూ. అక్కడ ఒక మూల స్టౌ వెలుగుతూ ఉంది. దాని మీద ఒక పెద్ద డేగిసాలో ఆకుపచ్చని పదార్ధం నెమ్మదిగా ఉడుకుతోంది. నోని భార్య నిరుపమ దాన్ని ఒక గరిటతో కలుపుతోంది. పెరట్లోకి వెళ్లే ఒక సందులో హార్మోనియమ్ పెట్టి కనిపించింది. దాన్నుంచి మరుగుతున్న పదార్ధం లోకి ఒక రబ్బరు గొట్టంపాకుతోంది. దాని పక్కనే ధోవతి బెల్ట్ లోకి దోపి, ప్రొఫెసర్ నోని చేతులు కట్టుకుని నిలబడి తీక్షణంగా చూస్తున్నాడు.
“దీదీ! ఇంత తోటకూర ఎవరికోసం?” నివారణ్ అడిగాడు.
“అబ్బే,, ఇది తోటకూర కాదు. పచ్చ గడ్డి. మీ ఫ్రెండ్ కి అన్నీ వింత ఆలోచన్లు వస్తుంటాయని మీకు తెలుసు కదా!” నిరుపమ, నోని భార్య జవాబిచ్చింది.
“పచ్చగడ్డా? ఎందుకు పచ్చగడ్డి వండుతున్నావు? నోని ఈ మధ్యన పచ్చిది తినలేకపోతున్నాడా?”
“జోక్స్ వద్దు నివారణ్! ఈ ప్రయోగం ఫలిస్తే ప్రపంచంలో ఎక్కడా ఆహార కొరత ఉండదు.” నోని గంభీరంగా అన్నాడు.
“అదెలా.. ప్రపంచంలో అందరూ ఆకులలములు తిని ఉండలేరు కదా, ప్రొఫెసర్ నోని లాగ.. వాళ్లందర్నీ గడ్డి తినమంటే అంత సంతోషిస్తారనుకోను.”
“బ్రదర్! కనిపించట్లే.. అది గడ్డిలాగే ఉంటుందా? దీన్ని ప్రోటీన్ సింథసిస్ అంటారు. ఈ గడ్డి జలీకరణం చెంది కార్బోహైడ్రే్ట్ అవుతుంది. నాక్కావసిందల్లా రెండు అమినో గ్రూపులు. హెక్సాహైడ్రాక్సీడైఅమినో..”
“చాల్చాలు. ఇంతకీ హార్మోనియమ్ ఎందుకుట?”
“ఆమాత్రం తెలీదా.. అది ఉడుకుతున్న ఆ గడ్డి మొత్తాన్నీ ఆక్సిడైజ్ చేస్తుంది. నీరూ.. వాయించు.”
నిరుపమ డేగిసాని వదిలేసి హార్మొనీ వాయించడం మొదలుపెట్టింది. చెవులకింపైన సరిగమల బదులు, రబ్బరు గొట్టంలోంచి గాలి వెళ్లి డేగిసాలో బుడగలు వచ్చి, వింత వింత ధ్వనులు రావడం మొదలుపెట్టాయి.
“బుడగలా.. ఇదేనా నువ్వు సృష్టించేదీ! చక్కని సంగీతం ఆ గొట్టంలోంచి వెళ్లి, గడ్డితో మిళితమైపోయి అద్భుతమైన ఆకుపచ్చ,స్వర్గ స్వర సమ్మేళనం   వస్తుందేమో అనుకున్నానింకా. పోన్లే కానీ, దీదీ! మీ నాన్నగారు ఎలా ఉన్నారో అడుగుదామని వచ్చాను. ఎలా ఉన్నారు?” నివారణ్ కించిత్ నిరాశతో గడ్డిని చూస్తూ అన్నాడు.
“ఏం చెప్పమంటారు.. అమ్మ పోయాక పూర్తిగా మారిపోయారు. గణేశ్ మామా ఈ సాధువుని తీసుకొచ్చారు.. ఇంక పగలు, రాత్రి ఆయనతోనే. ఇంకేపనీ లేదు. ఎంతో చెప్దామని చూశాను.. ఏడ్చాను కూడా. ఏదీ పని చెయ్యలేదు. ఇప్పుడు ఆయన ఆస్థి అంతా ఆ గురువుకే ఇచ్చేస్తారుట. నా బాధల్లా మా చెల్లెలు బుచ్కీ గురించే. కొన్నాళ్లు వెళ్లి తనకి తోడుగా ఉందామంటే.. ప్చ్.. ఇక్కడ మా అత్తగారికి బాగాలేదు.” విచారంగా అంది నిరుపమ.
“నోనిదా! మీ మామగారితో మాట్లాడి అతనికి కాస్త తెలిసేట్లు నచ్చ చెప్పచ్చు కదా!” సత్య అన్నాడు.
“లేదు సర్! కల్లో కూడా ఆస్థి గురించి అతనితో మాట్లాడలేను. నేనేదో అతని డబ్బు మీద కన్నేశానని అనుకుంటారు.”
“అలా ఐతే ఆ గురువు సంగతేదో మేం తేలుస్తాం, నీ కిష్టమైతే..”
“వద్దు వద్దు.” నిరుపమ గాభరాగా అంది. “మీరు రౌడీతనం చెయ్యద్దు.. దాని వల్ల మా పాపా ఇబ్బందిలో పడ్తారు. ఎవర్నీ బాధపెట్టకుండా, అతనికి మాట రాకుండా ఏమైనా చెయ్యగలిగితే..”
“అది కొంచెం కష్టమే.. అది సరే.. అసలీ విరించి బాబా ఎవరో.. డం డంలో మీ ఇంట్లో ఏం జరుగుతోందో కొంచెం చెప్పు.”
……………………
“ఇది ఒక నెల క్రితం మొదలయింది. విరించిబాబా, అతని శిష్యుడు..చిన్న మహారాజ కేవలానంద్ తో కలిసి, డం డం వచ్చాడు. గణేష్ మామా వాళ్లిద్దర్నీ చూసుకుంటున్నాడు. మా పాపా తన ఇల్లు వదిలి ఎక్కడికీ వెళ్లనంటాడు. రోజూ.. మూడు వందలమంది తక్కువ కాకుండా విరించిబాబా చెప్పే చోద్యాలు, విచిత్రాలు వినడానికి వస్తుంటారు. ప్రతీ ఆదివారం హోమం చేసి, ప్రత్యేక పూజ చేస్తాడతను. ఆహోమం లోనుంచి ఒక దేముడొస్తాడు.. రాముడు, కృష్ణుడు, శ్రీ చైతన్య.. జీసస్ కూడా.. ఆ గదిలోకి అందర్నీ రానియ్యరు. శిష్యగణంలో మొదటి వరుస వాళ్లో. ప్రత్యేకమైన అనుమతి ఉన్నవాళ్లో తప్ప. ఆరోజు బ్రహ్మదేవ్ వచ్చినప్పుడు నన్ను మాత్రం ఉండనిచ్చారు.”
“ఏం కనిపించింది?”
“అంత సరిగ్గా జ్ఞాపకం లేదు. చీకటిగా ఉంది. స్పష్టంగా కనిపించలేదు. హోమం వెనుక ఉన్నట్లుండి.. పెద్ద ఆకారం, నాలుగు తలలు, పెద్ద గడ్డంతో ప్రత్యక్ష్యమయింది. కొంచెం సేపు చూడగానే కళ్లు తిరిగి పడిపోయాను. నా కంటే బుచ్కికి ధైర్యం ఎక్కువ.. అయినా అది ఎప్పుడూ చూస్తుంటుంది కదా! రేపు మహాదేవుడు వస్తాడుట.”
“నిజంగానా.. అయితే కచ్చితంగా రేపు వెళ్లి విరించిబాబాని కలిసి ఆరాధించాల్సిందే. ఆయనకి దయ కలిగితే, మనం మహదేవుడ్ని కూడా కలవచ్చు.” నివారణ్ ఉత్సాహంగా అన్నాడు.
“మీరు గణేష్ మామాని కాకా పట్టాలి. అతని అనుమతి లేకుండా ఎవరూ..”
“ఆసంగతి మేం చూసుకుంటాం. కానీ నీ గురించే నాక్కొంచెం అనుమానం సత్యా! నవ్వడం మొదలు పెట్టి అంతా పాడు చేస్తావేమో అని..”
సత్య తల, కాళ్లు, చేతులూ అన్నీ అడ్డంగా ఊపుతూ అన్నాడు, “నేనా! నవ్వడమా? నీ లైఫ్లో జరగదు. ఎవరు నవ్వేది.. ఏ వెధవతత్తు కొ.. ఓహ్. సారీ..”
“ఏంటి సత్యా! ఏ మయింది? ఏమంటున్నావు?”
“ఓహ్.. క్షమించు దీదీ.. ఆ మాట నేను అనకూడదు. నయం.. అత్తమ్మ ఇక్కడ లేదు. ఉంటే నా తోలు తీసి ఎండబెట్టేది.”
………………..
“సరే.. ఇంక మేం బయల్దేరతాం. అన్నట్లు మర్చిపోయాను.. దట్టమైన పొగ ఎలా సృష్టించగలమో ఎవరైనా చెప్పగలరా?” నివారణ్ అడిగాడు.
“పొగా?” నోని ముందుకొచ్చాడు. “ఎటువంటి పొగ? నీకు ఎర్రటి పొగ కావాలంటే కాపర్ మీద నైట్రిక్ యాసిడ్ పొయ్యి. వయొలెట్ కావాలంటే అయోడిన్ వేపర్.. ఆకుపచ్చ కావాలంటే బోరేట్ మంట పెట్టు. నీలం కావాలంటే కోబాల్ట్ సాల్ట్..”
“అబ్బెబ్బే.. అవేం వద్దు. నాక్కావలిందల్లా మామూలు సాధా…రణ, దట్టమైన పొగ.”
“అలా అయితే.. ఆర్గానిక్ కాంపౌండ్ కావాలి. ట్రై నైట్రో డై మీథైల్..”
నివారణ్ చెవులు మూసుకున్నాడు. “రామ రామా.. ఇతను మళ్లీ ఎక్కడికో వెళ్లిపోయాడు. దీదీ! ఈ మానవుడితో జీవితమంతా ఎలా వేగుతున్నావు?” నిరుపమ పకపకా నవ్వింది.
“మా బాబాయికి ఆవులున్నాయి. పనివాళ్లు వాటి పాకల్లో తడి గడ్డిని అంటించినప్పుడు ఉక్కిరిబిక్కిరయ్యే పొగ వచ్చేది.”
“యురేకా.. దీదీ! నోబెల్ ప్రైజంటూ వస్తే నీకే వస్తుంది. ఇక్కడున్న నోనీ ఎక్కడికీ వెళ్లలేడు.” నివారణ్ ఆనందంగా అరిచాడు.
“ఇంతకీ పొగ దేనికి” నిరుపమ సందేహం.
“ఎక్కడ పడితే అక్కడ చీడ పురుగులు తయారయి నానా భీభత్సం చేస్తున్నాయి. వాటిల్ని వదుల్చుకొనగలమేమో చూద్దామని.”
………………………..
డం డంలో గురుపాద బాబు ఇల్లు ఒకప్పుడు కళకళ్లాడుతూ ఉండేది. ఇప్పుడు ఎవరూ పట్టించుకోనట్లు వేళాయ మొహం వే్సింది. ఆయన భార్య చనిపోయాక, దాని జోలికి ఎవరూ పోయినట్లు లేదు. ఈ మధ్యన కొంత భాగం బాగులు చేయించారు.. విరించి బాబా కోసం. అయినా పూర్వ వైభోగం కొంచెం కూడా రాలేదు.
గురుపాద బాబుకి ఆ ఇంటి కోసం ఏమైనా చెయ్యాలనే ఆలోచనే రానట్లుంది. ఆయన బావమరిది గణేష్ ఇంటి యజమానిలా వ్యవహరిస్తున్నాడు.
నివారణ్, సత్య, నితాయ్ బాబు, పరమార్ధ.. నలుగురూ మరునాడు సాయంత్రం ఐదు గంటలకి డండంలో ఆ ఇంటికి చేరారు. కింది అంతస్థులోని ఒక హాలు మగవారి కోసం కేటాయించారు. హాల్లో నేలమీద ఒక తివాచీ, మూలగా ఒక దివాన్ ఉన్నాయి. దివాన్ మీద ఒక పరుపు, దాని మీద పులి బొమ్మ ఉన్న ఒక దుప్పటి వేశారు. స్త్రీలని పక్క గదిలోకి తీసుకెళ్తున్నారు.
విరించిబాబా ఇంకా భక్తుల దర్శనానికి రాలేదు. ఈ లోగా ఆయన శిష్యులు ఆతృతగా వేచి చూస్తూ, బాబా మహత్తుని, అద్భుతాలనీ చర్చిస్తున్నారు.
ఒక మధ్యవస్కుడైన పెద్దమనిషి, సూటూ బూటూ వేసుకుని, నేల మీద మఠం వేసుకుని కూర్చోడానికి ప్రయత్నిస్తున్నాడు. అదేమంత సులభ సాధ్యమయిన పని కాదు. అయినా అసౌకర్యంగానే కూర్చున్నాడు మొత్తానికి. ఆయనే ఓ.కె సేన్.. పేరు పొందిన వకీలు. ఈ మధ్యన బొగ్గు బ్యాపారంలో బోలెడు డబ్బు పోగొట్టుకుని, సౌకర్యం కోసం మతం వైపుకి దృష్టి సారించాడు.
నివారణ్, సత్య తమతో వచ్చిన వాళ్లని ప్రేక్షకుల మధ్యలో మంచి చోటు చూసి కూర్చోపెట్టి, బైటికి వెళ్లారు. తోటంతా తిరిగి, ఇంటి ముందు గేటు దగ్గరికి వచ్చారు. అక్కడ రేకులతో కప్పిన కొన్నిగదులున్నాయి. అందులో గురుపాద బాబు గుర్రబ్బండి నడిపే్వాడు, తోటమాలి, కాపలావాడు ఉంటారు. గుర్రపు శాల అక్కడికి దగ్గర్లోనే ఉంది.
గుర్రాలశాల పక్కనున్న విరిగిపోయిన బెంచీ మీద కూర్చుని ”మౌళవి బచ్చిరుద్ది” అనే అతను, జ్యోతి మియా (బండివాడు), ఫేకు పాండే (చౌకీదారు) లతో కబుర్లు చెప్తున్నాడు.
మౌళవి సాబ్ ఫరిద్ పూర్ నుంచి వచ్చాడు. గురుపాద బాబు దగ్గర పని చేసే గుమాస్తాల్లో ఒకడు. ఇప్పుడు గురుపాద బాబు లాయర్ పని చెయ్యకపోవడంతో అతని జీతం తగ్గి పోయింది. అయినా నెల నెలా జీతం ఇస్తున్నాడు గురుపాద బాబు. అందుకని మధ్య మధ్యలో వచ్చి తన యజమాని యోగక్షేమాలు విచారిస్తుంటాడు, కృతజ్ఞతతో.
నివారణ్, సత్య రంగంలోకి ప్రవేశించేటప్పటికి, మౌళవి సాబ్ ప్రపంచాన్ని బాధిస్తున్న దురదృష్టాన్ని వివరిస్తుంటే, అతని శ్రోతలు తలలూపుతున్నారు. సుదూరంగా ఒక పనివాడు గుర్రానికి చక్కని మాలీసు ఇస్తున్నాడు. అది కదిలినప్పుడల్లా “ఇడియట్.. కదలకు..” అని గదమాయిస్తూ డొక్కమీద ఒక్కటిస్తున్నాడు.
తోటలో ఒక పిల్లి గడ్డి తింటూ ఆపసోపాలు పడుతోంది. అనుమానం లేదు.. విరించిబాబా భోజనం చేసిన పళ్లెంలో మిగిలిన చేపలు తిని, తినీ దానికి అజీర్తి చేసుంటుంది.
“సలాం మౌళవి సాబ్! కులాసానా? పాండేజీ, నమస్తే. జ్యోతి మియా! ఎలా ఉన్నావు? ఇతను నివారణ్ సాబ్ అని మీ యజమాని అల్లుడి స్నేహితుడు. మీకందరికీ బహుమతులు తీసుకొచ్చాడు. దుర్గాపూజ దగ్గరకొస్తోందిగా మరీ! మీకు అభ్యంతరం లేకపోతే.. మౌళవిజీ! మీకు పది రూపాయలు, పాండేజీకి, బండి తోలే జ్యోతిమియాకి చెరో ఐదు, మాలికీ, గుర్రాల్ని చూసే అతనికీ కలిపి ఐదు రూపాలు.”
బచ్చిరుద్ది, పాండే, జ్యోతి మియా కృతజ్ఞతతో పెదవులు సాగదీసి నవ్వుతూ, అల్లావీ, కాళీమాతవీ అనుగ్రహాలు ఇద్దరు బాబులకీ లభించాలని ప్రార్ధించారు.
“బాబూజీ! మంచిరోజులు వెళ్లిఫొయాయి. ఠాకూరాణీ అమ్మ స్వర్గానికి వెళ్లినప్పట్నుంచీ మన బాబూజీకి జీవితం మీద ఇఛ్చ నశించింది. ఎన్నో సార్లు ఆయన ప్రాక్టీసు మానవద్దని చెప్పి చూశాను. కానీ ఆయన వినట్లేదు. ఇప్పుడు అల్లా ఒక్కడే ఆయన్ని రక్షించగలరు.” మౌళవి విచారంగా అన్నాడు.
“ఇదంతా ఆ బాబాజీ వల్లనే. ఈ కష్టాలన్నింటికీ కారణం ఆయనే.” నివారణ్ విచారంగా అన్నాడు.
ఇది విన్నాక ఫెకు పాండేకి ధైర్యం వచ్చింది.
“ఆ బాబాజీ నిజం స్వామీజీ కాదు. మొదట్లో అతను బ్రాహ్మలు వేసుకునే జంధ్యం వేసుకోలేదు. సాధువులకుండే పొడవాటి జడల్లేవు. చేపలు, గొర్రెమాంసం కూడా తినే వాడు. రోజూ పొద్దున్నా సాయంత్రం టీ, బిస్కట్లు ఉండాల్సిందే. ఈ బెంగాలీ బాబాజీలందరూ నకిలీలే! ఇంక ఆ చిన్న మహారాజు.. అదే.. విరించిబాబా ముఖ్య శిష్యుడు.. ఆయనగారి సంగతి సరేసరి. ఆయనే ఏదో దేవుడి అవతారం అనుకుంటాడు. ఎందుకూ.. అతను నాతోనే పెట్టుకున్నాడు.” ఫెకూ ప్రకటించాడు. “నేను కత్తి ఝుళిపించగలనని, సిపాయీల తిరుగుబాటులో యుద్ధం చేశానని ఆయనగారికి తెలియదనుకుంటా!” ఫెకూ చెప్తుంటే సత్య అడ్డగించాడు..
“సిపాయీల తిరుగుబాటు నువ్వు పుట్టకముందు కదా..”
“అదే.. అది వరకు జన్మలో.. ఎందుకు? మా మాస్టర్ని ఒక్క మాట చెప్పమనండి.. కర్ర పట్టుకుని ఒక్కటిచ్చానంటే బాబాలు వాళ్లు పుట్టినూరికి పరుగెత్తాల్సిందే! బాడీల్లో బొక్కలొక్కటి కూడా మిగలకుండా చేసేస్తా..” ఫెకూ ఊగిపోయాడు ఆవేశంతో!
మౌళవి బషీరుద్ది కూడా చాలా అవమానాలని ఎదుర్కోవలసి వస్తోంది. గణేష్ మామాబాబు అధికారాన్ని అతను సహించలేకపోతున్నాడు. బచ్చీరుద్ది అంటే సామాన్యుడేం కాదు. అతనిలో మొఘల్ రక్తం ప్రవహిస్తోంది. అందరూ అతన్ని బచ్చీరుద్ది అని పిలుస్తుండచ్చు గాక.. కానీ అతని అసలు పేరు మ్రెదమ్ ఖాన్. అతని తండ్రి జహన్బజ్ ఖాన్, తాత అబ్దుల్ జబ్బర్. వాళ్లేం ఫరిద్ పూర్ నుంచి రాలేదు.. అరబ్బు దేశం నుంచి.. మళ్లీ మాట్లాడ్తే టర్కీ నుంచి వచ్చారు. అక్కడంతా లుంగీలు ధరించి, ఉర్దు మాట్లాడుతారు. ఉద్యోగం కోసం.. పొట్టకూటికీ అతను బెంగాలీ నేర్చుకోవలసి వచ్చింది. అరబ్ దేశం మధ్యలో ఇస్తాంబుల్ ఉంది. ఎడం పక్కన బాగ్దాద్ నగరం ఉంది. బాగ్దాద్ తో పోలుస్తే ఈ కలకత్తానగరం ఎందుకూ పనికిరాదు.
మక్కా-షరీఫ్ బాగ్దాద్ కి చాలా దగ్గర. అతని వద్ద మక్కానుంచి తెచ్చిన పవిత్ర జలం.. ఆబ్-ఎ-జమ్ జమ్ కూడా ఉంది. మౌళవికి కనుక అడ్డు లేకపోతే..ఆ పవిత్రజలం ఇద్దరు బాబాజీల మీద చల్లాడంటే చాలు.. మామాబాబు మీద కూడా.. అందరూ నరకానికి ప్రయాణం అవాల్సిందే!
“చూడు మౌళవి సాబ్! మేం ఆ ఇద్దరు బాబాజీల వదిలించాలనే నిశ్చయంతోనే వచ్చాం. వీలయితే ఈ రోజే. కానీ మా అంతట మేమేం చెయ్యలేం. మాకు మీ సహాయం కావాలి. పాండేజీది కూడా.” నివారణ్ అన్నాడు వాళ్లందరినీ చూస్తూ.
“వాళ్లని పచ్చడి చేసెయ్యమంటారా?” ఫెకు ఆశగా అడిగాడు.
“అబ్బెబ్బే.. అదేం వద్దు. ఎక్కడా హింస, దౌర్జన్యం ఉండదు. మీరు చెయ్యాల్సిందల్లా గట్టిగా అరవడం, గొడవ చెయ్యడం. చెయ్యగలరా?”
“దాందేముంది? భయమేం లేదు. కానీ సాబ్కి కోపం వస్తే..”
“గురుపాదబాబు మిమ్మల్నేం అనకుండా చూసే పూచీ నాదీ! కొంచెం సేపయాక వచ్చి మీరేం చెయ్యాలో చెప్తాను.” నివారణ్ అభయం ఇచ్చాడు. అందరి మొహాల్లోనూ చిరునవ్వు కనిపించింది అప్పుడు.
నివారణ్, సత్య వీడ్కోలు చెప్పి, అక్కడ్నుంచి హాల్లోకి వెళ్లారు. దార్లో వారికి గణేష్ మామ తగిలాడు. గణేష్, హడావుడిగా వేరే గదిలో జరగబోయే హోమంకి ఏర్పాట్లు చెయ్యడంలో మునిగి తేల్తున్నాడు.
నివారణ్ని, సత్యని చూసి ఆశ్చర్యపోయాడు.
“హే.. హే! మీరు కూడా ఇక్కడ.. వెరీ గుడ్. వెరీ గుడ్! మీ ఇళ్లల్లో అంతా కులాసానా? హే హే.. నివారణ్! మీ నాన్నగారు ఇప్పుడు బాగున్నారా? మీ అమ్మగారు, చెల్లెలు.. సత్యా! మీ అత్తమ్మ, మిగిలిన అందరూ..?”
“ఓహ్.. అవును.” నివారణ్ తొందరగా జవాబిచ్చాడు. “అతని కుటుంబంలో అందరూ హెహే. సత్యా ఇంట్లో కూడా హేహే. అంతా మామాబాబు ఆశీర్వాదాలే!”
గణేష్ మామా సంతోషంతో గట్టిగా శబ్దం చేస్తూ నిట్టూర్చాడు.. మరి వాళ్ల కుటుంబాల గురించి చింతతో అతనికి రాత్రిళ్లు నిద్ర కూడా పట్టట్లేదేమో అన్నట్లు.
“మామా! మీ చిన్న అల్లుడికి ఉద్యోగం దొరికిందా? లేక పోతే సెలవులయ్యాక నన్ను కలవమను. మా ఆఫీసులో ఖాళీ వచ్చేట్లుంది.” సత్య, వాళ్ల అల్లుడికి ఉద్యోగం వేయించడమే తన ధ్యేయం అన్నట్లు అడిగాడు.
“నిజంగానా అబ్బాయ్! థాంక్ యు.. థాంక్యు..  నువ్వే నా స్వంత మనిషివి. నువ్వు కాకపోతే ఇంకెవరు పట్టించుకుంటారు? మీ ఆఫీసు తెరవగానే అతను తప్పకుండా నిన్ను కలుస్తాడు.”
“మామాబాబూ!” నివారణ్ మధ్యలో అడ్డుకున్నాడు, “నాదో చిన్న విన్నపం. నాకు దేవుడి ప్రత్యేక దర్శనం ఇప్పిస్తారా?”
“దాందేముంది.. అదేం పెద్ద సమస్య కాదు. హాల్లోకి వెళ్తే ప్రతీ ఒక్కరికీ..”
“అబ్బెబ్బే.. అది కాదు నాక్కావలసింది. అదే.. సులువుగా చూసే దేముడ్ని కాదు.. ఆ చిన్న గదిలో మీరు వెలిగించే హోమంలో కనిపించే దేముడు.”
గణేశ్ మామా అదేదో భయంకరమైన విషయం అన్నట్లు గాఢంగా నిట్టూర్చాడు.
“అబ్బే.. అదెలా కుదురుతుంది?”కొంచెం సేపు ఆలోచించి అన్నాడు, “అది ప్రత్యేకమైన హక్కు. దాన్ని కష్టపడి సంపాదించుకోవాలి. ఇష్టమొచ్చినట్లు అందర్నీ.. పైగా.. ఈ సత్యా మరి..”
“నాకు తెలుసు, బ్రహ్మో! కానీ అతను పూర్తిగా బ్రహ్మసమాజ వాది కాదు. చూడండి.. అతను ఇంకా హిందూగానే ఉన్నాడు. అంటే పూర్తిగా కాదు, కానీ గీత నించి అప్పుడప్పుడు శ్లోకాలు చెప్తుంటాడు. సభలకి వెళ్తాడు, హిందూ పండగలకి వెళ్తాడు. మీరు మాఇద్దరికంటే చాలా పెద్ద. మీముందు పొగడకూడదు కానీ.. సత్యకి వేదాల గురించి మంచి పరిజ్ఞానం ఉంది. కావాలంటే ఎవరైనా పండితులతో సవాలు..” నివారణ్ మాట సగంలో ఉండగానే అందుకున్నాడు గణేశ్ మామా,
“అది కాదు. అతనికి చాలా విషయాలు తెలిసుండచ్చు. కానీ హిందూ సమాజం నుంచి ఒకసారి బైటికి వెళ్ళిపోయాక వెనక్కి రావడానికి కుదరదు. ఇంక నువ్వు.. తినకూడనివి తింటావనీ, తాగ కూడనివి తాగుతావనీ విన్నాను.”
“అది అందరూ చేస్తారు మామా.. అంతా టైమ్ ని బట్టి ఉంటుంది. గురుపాద బాబు కూడా అలాగే చేశాడు, కావాలంటే అడగండి. పోన్లెండి.. మీరు మమ్మల్ని నిరాశ పరచడాఅనికే నిశ్చయించుకుంటే, మేం వెళ్లొస్తాం. సత్యా దా..”
“సరే అయితే.. మామాబాబూ! నమస్కారం. మర్చిపోయా.. ఇంకో సంగతి చెప్పాలి.. మీ అల్లుడ్ని టైప్ రైటింగ్ నేర్చుకోమని చెప్పండి. నాలుగైదు నెలలు ప్రాక్టీస్ చెయ్యమనండి. అస్సలు అనుభవం లేకపోతే అతని బాస్కి నచ్చక పోవచ్చు. నాకు ఎంత ఇబ్బందో ఆలోచించండి. ఒకవేళ మళ్లీ భవిష్యత్తులో ఖాళీ ఏర్పడితే చూద్దాం..”
“అయ్యయ్యో.. అలా అనద్దు.” గణేశ్ మామా ఆందోళనగా అన్నాడు, ” ప్రతీ రోజూ ఖాళీలు వస్తాయా ఏమిటి? రావు కదా! అబ్బాయ్ సత్యా, నువ్వు ఈ ఉద్యోగం అల్లుడికి ఇప్పించే తీరాలి. ష్.. అయితే నువ్వు భగవద్గీత చదువుతావన్నమాట. అయితే లోపలికెళ్లడానికి నీకు ఫరవాలేదనుకుంటా. నీ నెత్తి మీద కొంచెం గంగనీళ్లు చల్లుకో. యస్.. యస్.. మీరిద్దరూ వెళ్లచ్చు. కానీ ఆ ఉద్యోగం మాట మర్చిపోవద్దు.”
“ఇప్పటి వరకు అనుకున్నట్లుగానే నడిచింది. చివరి నిముషంలో ఏ గడబిడా జరగదనే ఆశిద్దాం. మీ స్నేహితులు, అముల్య, హబ్లా ఇక్కడున్నారా?” నివారణ్, గణేష్ మామా దూరం వెళ్లే వరకూఆగి సత్యతో అన్నాడు.
“అవును నివారణ్దా! పెద్ద హాల్లో కూర్చున్నారు. సరయిన సమయం వచ్చినప్పుడు వచ్చేస్తారు.. ఏం భయం లేదు. నిజం చెప్పండి.. గణేష్ మామాకి ఇక్కడ దొరికే దాంట్లో భాగం ఉంటుందని మీరు అనుకుంటున్నారా?”
“దేవుడికి తెలుసు. నేను చెప్పగలిగిందల్లా ఒక్కటే.. గురుపాదబాబు తన డబ్బు ఖర్చుపెట్టడంలో, ఇల్లు నడపడంలో ఉదాసీనంగా ఉన్నన్నాళ్లూ గణేష్ మామా అన్నింట్లో వేలు పెట్టగలడు.. అతని ఆటలు సాగుతాయి.”
…………………………………
మొత్తానికి ఎలాగైతేనేం విరించి బాబా హాల్లోకి వచ్చి వేదికనలంకరించాడు. ఆరడుగుల పొడుగు, తెల్లని తెలుపు.. ఆకర్షణీయంగా ఉన్నాడు. గడ్డం అదీ గీసుకున్నాడేమో.. మొహం మెరిసిపోతోంది. అతని లావుపాటి బుగ్గలమీదుగా రెండు కళ్లు మిల మిలా మెరుస్తున్నాయి. వెడల్పాటి ముక్కు సొమొసా ఆకారంలో ఉండి దాని కింద దట్టమైన పెదవులు నవ్వడానికి ప్రయత్నం చేస్తున్నాయి. ఆ పెదవుల కింద పొరలు పొరలుగా గడ్డం ఉంది. అతనయితే జన్మలో ఉపవాసం జోలికి పోయినట్లు లేదు.. ఇంకా చెప్పాలంటే రోజుకి ఆరు సార్లయినా ఆహారం కొట్టేస్తుండచ్చు.
అచ్చమైన మతగురువులాగ.. కాషాయ వస్త్రాలు ధరించాడు. నెత్తికి టోపీ కూడా అదే రంగు బట్టతో చేశారు. టోపీకున్న అంచులు చెవుల్ని కప్పేస్తున్నాయి. ఆయన ఐదువేల సంవత్సరాల వయసు వాడిలాగ అనిపించడం లేదు. మహా ఐతే యాభైఐదుంటాయి.. ఐదువేలో ఐదువందలో కానే కాదు.
వేదిక కింద కుడి పక్కన అతని ప్రధాన శిష్యుడు కేవలానంద కూర్చున్నాడు. భక్తులు అతను ఏ శతాబ్దం నాటివాడో నిర్ణయించలేదు కానీ.. బలంగా, యవ్వనంలో ఉన్నాడు. అతను కూడా కాషాయం ధరించాడు కానీ, బట్ట మాత్రం తక్కువరకం గా కనిపిస్తోంది.
ఎడం పక్కన గురుపాద బాబు కూర్చున్నాడు.. కుర్చీలో కిందికి జారి, తల వెనక్కి ఆనించి. అతను చాలా సన్నగా అయిపోయాడు. కళ్లు మూసుకుని ఉన్నాయి. నిద్రపోతున్నాడో, మెలకువగా ఉన్నాడో చెప్పడం కష్టమే!
పక్క గదిలో ఎర్ర చీర కట్టుకున్న పద్ధెనిమిదేళ్ల అమ్మాయి, ఆడవాళ్లతో ముందు వరుసలో కూర్చుని, తెరచి ఉన్న తలుపులో నుంచి మధ్య మధ్యలో గురుపాద బాబుకేసి విచారంగా చూస్తోంది. ఆమె పొడవాటి జుట్టుని విరబోసుకుని ఉంది. ఆమే గురుపాదబాబు చిన్నకూతురు బుచ్కీ.
హాల్లో ఉన్న వారిలో కొంతమంది సాష్టాంగ నమస్కారం చేస్తున్నారు. మిగిలిన వాళ్లు చేతులు జోడించి కూర్చుని, పాదాలు తాము కట్టుకున్న వస్త్రాలతో కప్పుకుని ఉన్నారు. అందరూ విరించిబాబా నోటి వెంట వచ్చే జ్ఞానామృతధారలని గ్రోలడానికి తయారుగా ఉన్నారు.
సత్య గౌరవ పూర్వకంగా తల నేల కానించి లేచి ప్రేక్షకులలో తన స్థానంలో కూర్చున్నాడు.
అయితే నివారణ్ మాత్రం కేవలానంద్ అడ్డుపడుతున్నా వినకుండా ముందుకి దూసుకెళ్లి బాబా కాళ్లని దొరకపుచ్చుకున్నాడు. విరించి బాబా స్నేహపూర్వకంగా నవ్వాడు.
“నిన్ను ఎక్కడో చూసినట్లుందే?”
“మీ ఈ భృత్యుడి పేరు నివారణ్ బాబా!”
“అవునా! అంటే ఇప్పుడు నిన్నందరూ అలాగే పిలుస్తున్నారా? ఇంతకుముందు నిన్నెక్కడ చూశానబ్బా! నేపాల్? కాదు.. ముర్షిదాబాద్లో అనుకుంటా. నీకు జ్ఞాపకం లేదు.. నాలు తెలుసు. మనం జగత్ సేత్ పాలస్లో, వాళ్లమ్మగారు కాలంచేశాక, కర్మకాండలన్నీ అయ్యాక కలుసుకున్నాం. జగత్ సేత్ అందరికీ విందు ఏర్పాటు చేశాడు. అక్కడ రాజా కిష్ణ చంద్ర, రాయ్ నారాయణ్ జానకి ప్రసాద్, నవాబ్ గారి సైన్యాధికారి ఖాన్ ఖనన్ ముహబ్బత్ జంగ్.. ఇంకా సుతానుతి అమీర్చంద్, అతన్ని చరిత్ర కారులు ఉమిచంద్ అంటారులే.. నువ్వు సేత్ గారి కోశాధికారివి. నీ పేరు.. ఉండుండు.. మోతిరామ్. హా! ఇప్పుడు తెలిసింది. చాలా మంచి భోజనం. సేత్జీ ఖర్చుకి వెనుకాడ లేదు. కానీ అందరూ ఒక్కలా అనుకోరు కదా! సుతానుతి బాబులు మాత్రం వాళ్లకి వేసిన మిఠాయిలు మిగిలిన అందరికన్నా తక్కువని గోల చేశారు. చెడ్డ చెడ్డ మాటలని మధ్యలో లేచి పోయారు. ఇంకేం మరీ.. మోతి రాం.. అదే.. నివారణ్ బాబూ! ధూర్జటి మంత్రాన్ని పఠించు. నీకు చాలా మంచిది. రోజూ పొద్దున్నే.. కళ్లు తెరవగానే జపం చెయ్యాలి. ఏమె లేదు.. “ధూర్జటి.. ధూర్జటి..” అంటూ నూట ఎనిమిది సార్లు జపం చెయ్యాలి. సరేనా! ఇంక వెళ్లి కూర్చో!”
నివారణ్ పెల్లుబికిన భక్తితో మళ్లీ బాబా గారి కాళ్లు తాకాడు.. వాటి మీద ఉన్న మట్టి అంతా పోయేలా తుడిచినట్లు చేశాడు. ఆ తరువాత తన చేతుల్ని నాకడానికి ప్రయత్నం చేశాడు.. ఆ దుమ్ము, మట్టి.. అంతా పవిత్రమైనవి. మరి బాబా గారి పాదాల నుంచి వచ్చాయి కదా.. అందరి కేసీ ఒక్క సారి చూసి.. వెళ్లి సత్య పక్కన కూర్చున్నాడు.
“ఎంత అన్యాయమో చూశావా?” అప్పటి వరకు జరిగినదంతా చూసిన నితాయ్ బాబు ఉడికిపోయి, పరమార్థతో అన్నాడు. “వచ్చిన నిముషంలోనే నివారణ్, బాబా కంట్లో పడ్డాడు. నేనేమో ఇక్కడ గంట పైగా కూర్చుని ఉన్నాను. అంతా నా అదృష్టం.. చూడు.. నేను కూడా వీలు చిక్కిన వెంటనే బాబా కాళ్లు పట్టుకుని లాగకపోతే! అప్పుడేం జరుగుతుందో చూద్దాం.”
సాష్టాంగ పడిన వారిలో ఒక లావుపాటి పెద్దాయన ఉన్నాడు. ఆయన సన్నని జరీ అంచున్న మేలి రకం నూలు పంచె కట్టుకున్నాడు. అతని లాల్చీ కూడా ఖరీదైన నూలుదే. అందులోంచి బంగారు గొలుసు మెరుస్తూ కనిపిస్తోంది. అతను చుట్టుపక్కల పేరున్న వ్యాపారి. పేరు గోవర్ధన్ మల్లిక్. ఈ మధ్యనే మూడో పెళ్లి చేసుకున్నాడు. నెమ్మదిగా లేచి నించుని ముకుళిత హస్తాలతో అడిగాడు, “బాబా! ఏదిమంచిది? కోరికతో కూడిన మార్గమా లేక సంతృప్తి కలిగిన దారా?”
బాబా చిరునవ్వుతో సమాధానమిచ్చాడు.
“సరిగ్గా ఇదే ప్రశ్న తులసీ దాస్ కూడా అడిగాడు. వివరిస్తా నుండు.. మనం భోం చేస్తాం కదా? ఎందుకు తింటాం? మనకి ఆకలేస్తుంది కనుక. ఏం తింటాం? అన్నం కానీ చపాతీలు కానీ. కొంచెం కూరగాయలు, మాంసం కూడా. మనం తిన్నాక ఏమవుతుంది? ఆకలి తగ్గి, తృప్తి కలుగుతుంది. అంటే.. మనం జీవించడానికి కోరికే కారణం. కోరిక అంతమయ్యేది తృప్తి కలిగిన తరువాతే! తుల్సి ఒక సన్యాసి. అందుకే అతనికి ఇలా చెప్పాను, “చూడు తుల్సీ! నీ కోరిక తీరుతేనే కానీ నీ జీవితం సంతృప్తి చెందదు.” అప్పుడు అతను రామాయణం హిందీలో రాయడం పూర్తి చేశాడు. ఆ తరువాత అతన్ని నేను రాజా మాన్ సింగ్ కింద మార్చాను. అతను బోలెడు సంపద చేకూర్చాడు, కానీ కొంచెం కూడా మిగల్లేదు. అతని కొడుకు జగత్ సింగ్ బెంగాలీ అమ్మాయిని పెళ్లి చేసుకుని మొత్తం తగలేశాడు.”
“అద్భుతం!” బారిస్టర్ ఓ.కె.సేన్ ఆశ్చర్యపోయాడు.
నితాయ్ బాబు ఇంక ఒక్క క్షణం కూడా ఆగలేకపోయాడు. లేచి నిలుచుని, ముందుకి పరుగెత్తి బాబా కాళ్లమీద పడిపోయాడు. “స్వామే! నన్ను కాపాడండి. నా మీద దయ చూపండి.” ప్రాధేయపడ్డాడు.
“నీకేం కావాలి?” బాబా చికాగ్గా అడిగాడు.
“పంథొమ్మిది వందల పధ్నాలుగు..” తడబడుతూ గొణిగాడు నితాయ్ బాబు.
ఇదంతా చూస్తుంటే సత్యాకి భరించలేని కడుపునొప్పి వచ్చింది. అతనికి నవ్వు ఆపుకోడం చాలా కష్టమయింది. అతనంతట అతను ఎవర్నైనా ఏడిపించదల్చుకుంటే.. అపసవ్యమైన విషయాలని తొణక్కుండా బెణక్కుండా నిశ్చలంగా చెప్పగలడు. ఇంకెవరైనా అన్నదేదైనా అతనికి విడ్డూరంగా అనిపిస్తే మాత్రం నవ్వు ఆపుకోలేడు. తన్ని తను అదుపులో పెట్టుకోడానికి, ఏవైనా భయంకరమైన సంఘటనలు, విచారమైన విషయాలు జ్ఞప్తికి తెచ్చుకోవడానికి ప్రయత్నిస్తాడు. కానీ అది అస్తమానూ పని చెయ్యదు.
“పంథొమ్మిది వందల పధ్నాలుగా?” విరించిబాబా కొంచెం అయోమయంగా చూస్తూ అడిగాడు. “ఏమిటి నీ ఉద్దేశ్యం?”
“ఒకటి తొమ్మిది, ఒకటి నాలుగు.. జవాబు దొరకలేదా? మళ్లీ ప్రయత్నించు మిస్..” నివారణ్, సత్య కేసి వంగి అన్నాడు.
సత్య కళ్లుమూసుకుని, ఒక ఘోరమైన దృశ్యం ఊహించుకోడానికి ప్రయత్నిస్తున్నాడు. “అతనొక బల్ల మీద పడుక్కుని ఉన్నాడు.. ఒక వడ్రంగి పనివాడు, అతని వీపు లోనుంచి కొంత మాంసాన్ని రంపంతో కోస్తున్నాడు. అయ్యో దేవుడా.. ఎంత భయంకరమైన నొప్పి..”
“నా మీద కృప చూపండి బాబా! నన్ను పంథొమ్మిది వందల పధ్నాలుగుకి తీసుకెళ్ళండి.. అదే యుద్ధం మొదలవక ముందుకి. ఒక వారం రోజులు చాలు. ఎంత తక్కువ ఖరీదైతే అంత తక్కువకి ఇనుము కొనాలి నేను. మిమ్మల్ని వేడుకుంటున్నాను బాబా!” నితాయ్ బాబు వివరించాడు భయపడ్తూనే.
“నువ్వేం చేస్తుంటావు?” బాబా తేరుకుని అడిగాడు.
“నేనా! వోల్చర్ బ్రదర్స్ ఆఫీస్లో లెడ్జర్లు చూస్తుంటాను. నెలకి నూట యాభై మాత్రమే నా జీతం. అది అస్సలు సరిపోవట్లేదు బాబా!”
“అంటే నీకు బోలెడు సంపద కావాలి.. చాలా చాలా.. అదేమంత సులభం కాదు. దానికి క్రమశిక్షణ, యోగశక్తి కావాలి. ఆ యోగశక్తితో సూర్యుడ్ని వెనక్కి నడపాలి. అది ప్రతీ ఒక్కళ్లకీ చేతకాదు మిస్టర్! దానికి ఎంతో తతంగం ఉంది. క్రతువులు చెయ్యాలి.. బోలెడు డబ్బు కావాలి. అబ్బే.. అది నీ వంటి వాళ్లకి కాదు. నువ్వేం చెయ్యాలంటే.. మార్తాండ మంత్రాన్ని జపం చెయ్యాలి. అదీ మిట్ట మధ్యాన్నం.. సరిగ్గా పన్నెండు గంటలకి, సూటిగా సూర్యుడ్ని చూస్తూ..”మార్తాండ.. మార్తాండ..” అని గబగబా నూట ఎనిమిది సార్లు చెయ్యాలి. ఆ జపం చేస్తున్నంత సేపూ కళ్లు చికిలించకూడదు.. కన్ను ఒక్కసారి కూడా ఆర్ప కూడదు. అలా చేస్తే అష్టకష్టాలూ పడతావు.”
నితాయ్ బాబు నీరసంగా, పేలవంగా వెనక్కి తిరిగి తన చోట్లో కూర్చున్నాడు.
“ప్రతీ ఒక్కళ్ళకీ డబ్బు కావాలి. సంపద కావాలి. కానీ అది సరి అయిన వాళ్ల వద్దకే వెళ్తుంది.. ఎవరికి అర్హత ఉందో వారికే! జీసస్, నేను దీనిగురించే వాదించుకుంటూ ఉండే వాళ్లం. ధనవంతుడెప్పుడూ స్వర్గానికి వెళ్లడని జీసస్ అంటుండే వాడు. నేను ఒప్పుకునే వాడ్ని కాదు.. ఏం ఆ డబ్బు మంచి కార్యాలకి వాడితే ఎందుకెళ్లడు అనే వాడ్ని. పాపం జీసస్.. చాలా చిన్నప్పుడే జీవితాన్ని పోగొట్టుకున్నాడు.” విరించి బాబా ప్రవచనాన్ని కొనసాగించాడు.
“క్షమించాలి ఫ్రభూ! మీకు జీసస్ నిజంగా తెలుసా?” ఆశ్చర్యం ఆపుకోలేని మిస్టర్ సేన్ లేచి అడిగాడు.
“జీసస్! హహహా.. జీసస్ నిన్ననే పుట్టాడు.”
“మై గాఆహ్డ్!”
సత్యా ఇంకో సీన్ ఊహించుకోసాగాడు. ఈసారి అతని చెవుల్లో, ముక్కులో విషకీటకాలు చేరి కరుస్తూ కుడుతున్నాయి.. విపరీతమైన బాధ..
మిస్టర్ సేన్ నివారణ్ కేసి తిరిగాడు, “అంటే ఈయనకి గౌతమ బుద్ధుడు కూడా తెలుసా?
“అనుమానం లేదు. ఇక్కడున్న ఈ ప్రభుకి గౌతముడేం ఖర్మ.. మనువు, పరాశరుడు.. ఇంకా పురాణ కాలం నాటి మునులు, యోగులు, అందరూ తెలుసు. తెలియడమే కాదు, వాళ్లందరితో కలిసి ఒకే చిలుము నుంచి గంజాయి కూడా పీల్చాడు. నువ్వు ఎవరి గురించైతే విన్నావో వారందరూ.. భగీరథుడు, నెబుచద్నజెర్, హమ్మురబి, నియోలిథిక్ మానవుడు, పెథకాంథోర్పస్ ఎరెక్టస్.. మనకి తెలియని వాళ్లు కూడా ఈయనతో కలిసి మెలసి ఆడుకున్నారు.”
మిస్టర్ సేన్ కళ్లు సంభ్రమంతో పెద్దవయ్యాయి.. ఎంత పెద్దవంటే గుడ్లు ఊడి కింద పడిపోతాయేమో అనిపించింది నివారణ్కి.
సత్యాని ఏడు పెద్దపులులు వెంటాడుతున్నాయి. మూడు భయంకరమైన ఎలుగుబంట్లు ఎదురుగా నిలబడి మీద పడ్డానికి సిద్ధంగా ఉన్నాయి.
విరించిబాబా ఇంకా మాట్లాడుతున్నాడు.
“ఒకసారి పెద్ద వరదలొచ్చాయి.. అవును! సరిగ్గా అప్పుడే నోవా అతని ప్రఖ్యాత ఆర్చ్ కట్టాడు. నా సలహా తీసుకున్నందుకు నాకు చాలా సంతోషం కలిగింది. మహావిష్ణువు నాదగ్గరికి వచ్చి అడిగాడు, “నేను ఈ భువిని రక్షించి కాపాడాలి. ఈ విధంగా అంతా మునిగిపోతే ఇందరి జీవితాల్ని ఎలా కాపాడాలి?” అప్పుడు నేనే అతనికి భరోసా ఇచ్చాను. “విష్ణూ! మై ఫ్రెండ్.. విచారించకు.” అని అభయం ఇచ్చి, నేను సూర్యుడి వేడిని పెంచాను. ఆ వేడికి నీళ్లన్నీ ఒక్కక్షణంలో ఇగిరిపోయాయి. భూమి మళ్లీ పచ్చగా కళకళ్లాడింది. సూర్యచంద్రులు నా అధీనంలోనే ఉన్నారు. చూశారా! నేనెలా చెప్తే అలా నడుస్తారు.”
మిస్టర్ శేన్ ఏదొ చెప్దామని నోరు తెరిచాడు. కానీ కొంచం కూడా శబ్దం పైకి రాలేదు.
సత్యా ప్రాణం పోయింది. అతను ప్రయాణం చేస్తున్న పంజాబ్ మెయిల్, డార్జిలింగ్ మెయిల్ని గుద్దుకుంది. ఎక్కడ చూసినా హాహాకారాలు.. రక్తం కాలువలై పారుతోంది.. అన్నిచోట్లా శవాలు. ఘోర భయంకర దృశ్యాలు..! ప్చ్. అతని ప్రయత్నం ఫలించలేదు.
బిగపట్టిన నవ్వు అతని గొంతులోంచి ఉబికి ఉబికి ముందుకురకడానికి విశ్వప్రయత్నం చేస్తోంది. తెగించి ఆఖరి ప్రయత్నంగా మానవాతీత శక్తిని ఉపయోగించి ఆ నవ్వుని కన్నీళ్లగా మార్చగలిగాడు. రెండు చేతులతో కళ్లు మూసుకుని వెక్కివెక్కి ఏడవసాగాడు.
“ఏమిటది” విరించిబాబా ఆదుర్దాగా అడిగాడు. “ఏమయిందతనికి? దారి ఇవ్వండి.. అతన్ని నా దగ్గరకి రానియ్యండి.”
దొరికిందే సందుగా సత్య త్వరగా వేదిక దగ్గరికి పరుగెత్తాడు. “నన్ను రక్షించండి బాబా!” సత్య ఆక్రోశించాడు. “నాకు మానవుడిగా జీవించాలని ఎంతమాత్రమూ లేదు. ఇప్పటికే విసుగొచ్చింది. నన్ను లేడిగా మార్చి, శకుంతల చేతుల్లోకి పంపండి. నాకు డబ్బు, కీర్తి.. చివరికి మోక్షం కూడా.. ఇవేం వద్దు. నాక్కావలసిందల్లా కొంత గడ్డి.. అదీ శకుంతల నేలలోనుంచి పీకింది. అది కాక, నాకు బలమైన కొమ్ములు ఇవ్వండి. వాటితో దుష్యంతుడు ఆవిడ్ని వలలో వేసుకోడానికి వచ్చినప్పుడు పొడిచి పారేస్తాను.”
ఇంక విషయం తన చెయ్యిదాటిపోతోందనిపించింది నివారణ్కి. తొందర తొందరగా ముందుకి నడిచాడు.
“దయచేసి క్షమించి వదిలెయ్యండి బాబా!  అతనికి పిచ్చెక్కింది. చాలా చిన్నవాడే కానీ బోలెడు కష్టాలు పడ్డాడు.”
అంతలో గడియారం ఏదుగ్ంటలు కొట్టింది.. బాబాకి జవాబివ్వవలసిన అగత్యం తప్పింది. రోజూ చేస్తున్నట్లుగానే విరించి బాబా వెంటనే కళ్లు మూసుకుని సమాధిలోకి వెళ్లిపోయాడు.
అతను నిటారుగా, కదలకుండా కూర్చున్నాడు. అతని పెదవులు మాత్రం కదులుతున్నాయి. గణేశ్ మామా, కేవలానంద.. ఇంకా ఇద్దరు శిష్యులు అతన్ని లోపలి గదిలోకి తీసుకుపోయారు.
ప్రస్థుతానికి బహిరంగ సభ ముగిసినట్లే.. ఆయన భక్తులు ఒక్కొక్కళ్లే వెళ్లి పోవడానికి కదిలారు, నెమ్మదిగా!
నితాయ్ బాబు పరమార్థ కేసి తిరిగాడు.
“శుద్ధ దండుగ. అంతా హంబగ్! అతనికి ఏదయినా మహత్యం ఉంటే ఏదో ఒకటి చేసి చూపించచ్చు కదా! అబ్బే.. అదేం లేదు. గంటలు గంటలు.. కొన్ని వేల సంవత్సరాల క్రితం ఆయనగారేం చేశాడో చెప్తాడు. పరమార్థా! మనం పోదాం. ఇప్పుడు బయల్దేరుతే, ఏడూ ఇరవై ట్రామ్ కారు దొరుకుతుంది. నివారణ్, సత్యాల కోసం మనం ఆగనక్కర్లేదు. వాళ్లు ఆనందంగా వారి దారి వెతుక్కోగలరు. అన్నట్లు, రేపు మీ మిర్చి బాబా దగ్గరకి నన్ను తీసుకెళ్లగలవా?”
………………………………………
విరించిబాబా సమావేశం అయిపోగానే సత్యా, బుచికిని వెతకడానికి వెళ్ళాడు.
“కొంచెం టీ పెట్టగలవా? నివారణ్దా కూడా మనతో కలుస్తాడు. అబ్బా! నా గొంతు చీరుకుపోయింది.” బుచ్కి కనిపించగానే వేడుకున్నాడు.
“మరి అంతలా అరుస్తే ఏమవుతుంది? నేను అనుకుంటూనే ఉన్నా! టీ పెడ్తాలే కానీ, ఈ సంగతి చెప్పు.. మా నాన్నగారి ఎదురుగా అంత గొడవ చెయ్యాలా?”
“మీ నాన్నా! ఆయన అసలు మన స్పృహలో ఉన్నాడా అని..” తనలో తను అనుకుని, “నిజంగా.. నేను కాస్త అతి చేసినట్లున్నా కదూ? సారీ! బుర్రలేని పని.. ఇంకెప్పుడూ అలా చెయ్యను. ప్రమాణపూర్తిగా! చూడు… నేను వెళ్లేలోపుగా మీ నాన్నగారిని క్షమించమని అడుగుతాను. సరేనా!” పైకి మాత్రం బుచ్కీతో అన్నాడు.
“మా నాన్నగారా! ఆయన మీతో ఏమీ అనరు. తన చుట్టూ ఏం జరుగుతోందో గమనించే స్థితిలో ఉన్నారని నే అనుకోను. ఆయన బ్రతికి ఉన్నారంతే.. ఇంకేం లేదు.” బుచ్కీ విచారంగా అంది.
“ఈ పరిస్థితి కొంత కాలమే ఉంటుందిలే! తొందర్లోనే అంతా మామూలైపోతుంది. చూస్తుండు. చూడు.. నివారణ్దా వస్తున్నాడు.”
……………………………
రాత్రి తొమ్మిదయింది.
విరించి బాబా భక్తులు అంతా వెళ్లిపోయారు… విరించి బాబా, గురుపాద బాబు, బుచ్కి, గణేష్ మామ, నివారణ్, సత్య గోవర్ధన్ బాబు మాత్రం ఉన్నారు. గోవర్ధన్ బాబు బాబాకి ప్రియాతి ప్రియమైన శిష్యుడు.. అతను ఆశ్రమం కోసం మూడంతస్థుల భవనం కట్టిస్తానన్నాడు మరి!
చిన్నగదిలో ప్రత్యేకమైన హోమం వెలిగించారు.
గదికున్న రెండు కిటికీలు, వెనుక తలుపు మూసి వేశారు. లోపలికెళ్లే గుమ్మం దగ్గర గణేష్ మామ కాపలాగా ఉన్నాడు.. అటూ ఇటూ ఐతే తన జీవితమే పణంగా పెట్టినట్లు ఉన్నాడు.. కేవలానంద కనిపించట్లేదు. అతను బాబావారి భోజనం తయారు చేయించడంలో మునిగిపోయాడుట. ఒక చిన్న నూనె దీపం మాత్రం వెలుగుతోంది.
హోమం ఎదురుగా విరించిబాబా పద్మాసనంలో కూర్చున్నాడు. కళ్లు మూసుకుని ఉన్నాయి. అతని వెనుక గురుపాద బాబు, బుచ్కి ఉన్నారు. వారికి ఒక పక్క నివారణ్, సత్య.. ఇంకో పక్క గోవర్ధన్ బాబు కూర్చున్నారు.
చాలా సేపయ్యాక విరించి బాబా కళ్లు తెరిచి, రాగి కమండలంలోనుంచి నీళ్లు తీసుకుని గదంతా చల్లాడు. నూనె దీపం ఆరిపోయింది. హోమం కూడా ఆరినట్లే.. పెద్ద మంటలయితే ఎక్కడా లేవు. నిప్పు మీది నివురు మాత్రం ఉంది.
విరించి బాబా కొత్త యోగా కసరత్తు మొదలెట్టాడు.. రెండు బుగ్గల్నీ చేతి వేళ్లతో గట్టిగా వాయించుకుంటున్నాడు. గొంతులోనుంచి వింత శబ్దాలు వచ్చి ఆ చిన్న గదిని తన ప్రకంపనాలతో ఊపేస్తున్నాయి.
“బుచూ! భయం వేస్తోందా?” సత్యా వంగి బుచ్కి చెవిలో అడిగాడు.
“లేదు.” బుచ్కి జవాబిచ్చింది.
ఉన్నట్లుండి ఆరిపోతున్న నివురు నుంచి నీలి మంట పైకెగసింది. ఆ మసక వెలుతురులో అందరికీ ఒక ఆకారం కనిపించింది.. అస్పష్టంగా! అరే.. మహదేవుడు! హోమం వెనుక.. పులి చర్మాంబర ధారి, ఎముకల పుర్రెల దండ కంఠహారంతో, ఒక చేత డమరుకం ఇంకో చేత శూలం.. అతని శరీరం ఆ చీకట్లో తెల్లగా మెరిసిపోతోంది.
అవును.. నిజంగా మహదేవుడే! అనుమానం లేదు. గురుపాద బాబు కదల్లేదు, మాట్లాడట్లేదు.
గోవర్ధన్ బాబు మాత్రం ఊరుకో లేదు. తన మూడో పెళ్లి మూలాన వచ్చిన కష్టాలన్నీ ఏకరువు పెట్ట సాగాడు. అతని వ్యాపారంలో అన్నీ నష్టాలే.. ఎన్నో చిక్కులు.. అతని గొంతు దుఃఖంతో జీర పోయింది.
గణేష్ మామా తన చిన్న కూతురు బడిలో నేర్చుకున్న శివ స్థుతి వల్లించ సాగాడు.
నివారణ్, సత్య చెవిలో ఒక్క మాటన్నాడు.. “ఇప్పుడే!”
వెంటనే సత్యా, “బామ్ బాబా మహదేవ్!” అంటూ గట్టిగా అరిచాడు.
కొన్ని సెకండ్ల తరువాత ఆవరణలో పెద్ద గొడవ, హడావుడి మొదలయింది. చాలామంది ఒకేసారి మాట్లాడుతున్న ధ్వని.. అంతలో ఎవరో అరిచారు..
“మంటలు, మంటలు. అక్కడ మంటలు వస్తున్నాయి.”
విరించి బాబా వేళ్లు బుగ్గలమీద డప్పు వాయించడం మానాయి. అటూ ఇటూ ఆందోళనగా చూస్తున్నాడు. గణేష్ మామా ఏమయిందో కనుక్కోడానికి బయటికి పరుగెత్తాడు.
“అవును. మంటలే. ఇల్లు అంటుకు పోతోంది. అందరూ బయటికి రండి. వెంటనే.. త్వరగా!” ఒక గొంతు కేకెట్టింది. రింగు రింగులుగా దట్టమైన పొగ గదిలోకి రావడం మొదలెట్టింది.
విరించిబాబా ఆలస్యం చెయ్యలేదు.. వెంటనే కాళ్ల మీదికి గెంతి, గదిలోంచి ఒక్క దూకు దూకాడు. గోవర్ధన్ బాబు అతని వెనుకే పరుగెత్తాడు శక్తి కొద్దీ అరుస్తూ! బుచ్కి తండ్రి చొక్కా చేతులు పట్టుకుంది, “బాబా! లేవండి.” బ్రతిమాల సాగింది.
“ఏం ఫరవాలేదు.” నివారణ్ లో గొంతుతో అన్నాడు, “ఇక్కడే ఉండండి. కదలద్దు. నన్ను నమ్మండి. ఏం అపాయం లేదు.”
చివరికి మహదేవుడికి కూడా ఏదో అవుతోందని, పరిస్థితి సవ్యంగా లేదనీ అర్ధమయింది. అస్త వ్యస్తంగా కదులుతున్నాడు. నివారణ్ లేచి దీపాన్ని వెలిగించాడు. మహదేవ్ వెంటనే వెనుక తలుపు తెరిచాడు. సరిగ్గా అతను బైటికి జారుకునే లోపు సత్యా ఒక్క దూకు దూకి, అతని చేతులు గట్టిగా పట్టుకున్నాడు.
“నన్ను వెళ్లనివ్వండి.. వెళ్లనివ్వండి.” మహదేవుడు ప్రార్ధించాడు.
“ఇది వేళాకోళానికి సమయం కాదు. అక్కడ మంటలు.. నన్ను పోనివ్వండి.”
“మహదేవా! ఇంత త్వరగానా?”సత్య ఆపాడు.
“ముందు మనం ఒకరికొకరు పరిచయం కావాలి కదా! అది మంచి పని కదూ! హా.. కేవల్రామ్.. ఎప్పట్నుంచి నువ్వు దేవుడి వేషాలు వేస్తున్నావ్?”
అంతలో ముందు తలుపులోనుంచి కొందరు ప్రవేశించారు. సత్య, కేవలానందని ఫెకు పాండేకి అప్పగించి, బుచ్కిని ఆమె తండ్రిని గదిలోంచి బైటికి తీసుకొచ్చాడు.
చివరికి అక్కడ మంటలేం లేవని తెలిసింది. ఎవరోకొందరు పక్క గదిలో తడి గడ్డిని అంటించారు. ఫెకు, మౌళవి సాబ్, కోచ్ వాడు, సత్య స్నేహితులు.. అందరూ అనవసరంగా గొడవ చేశారు.
………………………..
విరించిబాబా కొంచెం తగ్గాడు.. కానీ పూర్తిగా బయట పడ లేదు. గురుపాద బాబు మీద అంతెత్తు లేచాదు.
“ఇప్పుడు నీకు సంతోషంగా ఉందా? నీకు పూర్తి నమ్మకం లేదు. అందుకే దేవుడు నీకు అలా చేశాడు. నీ దగ్గరికి వచ్చాడు కానీ, నువ్వు చూసే సమయానికి నిన్ను ఆటాడించడానికి మనిషిగా మారి పోయాడు.”
“నిజమే! నిజంగా ఆటే.. మహదేవుడికేమయింది? కుప్పలా కూలాడు. దాంట్లో బయట పడిందేవరు? కేవల్ రామ్! మరి.. విరించి బాబా! అతనొక కపట సన్యాసని తెలిసిపోయింది. ఏమాట.. ఎటువంటి ఆట!” సత్య అన్నాడు.. చిలిపిగా చూస్తూ.
గోవర్ధన్ బాబుకి నిజంగా చాలా కోపం వచ్చింది. “ఏంటయ్యా.. నన్ను మోసం చేస్తావా? నాకున్న పలుకుబడి, అధికారం నీకు తెలుసా? పెద్దపెద్ద వాళ్లతో పరిచయాలున్నాయి నాకు. అదీ ఇంగ్లీష్ వాళ్లతో. తప్పించుకోగలననుకుంటున్నావా? నాలుగు తగల్నియ్యండి.” ఆవేశంతో ఊగిపోయాడు.
“వద్దు.. వద్దు. వాళ్లని పోనివ్వండి. ఇక్కడ గొడవ జరగడం నాకిష్టం లేదు. సత్యా! బండి తయారు చేయించి వాళ్లని స్టేషన్ వద్ద దిగపెట్టేయి. ఇంకెవరూ.. ఏమీ మాట్లాడద్దు.” అప్పటికి గురుపాదబాబు స్పృహలోకి వచ్చి ఏం జరుగుతోందో గమనించి అన్నాడు.
సామాన్లు సర్దుకున్నాక సత్య, గురు శిష్యులిద్దర్నీస్టేషన్ దగ్గరికి రైల్లో కూర్చోపెట్టాడు.
“ప్రభూ! నిజంగా మమ్మల్ని వదిలి వెళ్తున్నారా? సూర్యచంద్రులిద్దర్నీ మీరే చూసుకోవాలని గుర్తుంచుకోండి. సరిగ్గా పని చేసేలా చూడండి.. అప్పుడప్పుడు ఆగిపోకుండా కొన్ని నూనె చుక్కలు వేస్తుండండి.” రైలు కదిలాక విరించి బాబాతో అన్నాడు.
అతను ఇంటికి తిరిగి వచ్చేటప్పటికి చాలా మంది జనం వెళ్లిపోయారు.
“నివారణ్! సత్యా! మీరిద్దరూ నాకు పెద్ద ఉపకారం చేశారు. నన్ను రక్షించారు ఆ శృంఖలాలనుంచి.. జన్మలో మర్చిపోలేను.. మర్చిపోను. ఇప్పుడు మీరు వెళ్లడానికి ఆలశ్యమైపోయింది. ఇక్కడే భోజనంచేసి, రాత్రికి ఉండి పొద్దున్నే వెళ్లండి. అరే.. సత్యా! ఏమిటారక్తంచేతికేమయింది? గురుపాదబాబు ఆందోళనగా అడిగాడు.
“అబ్బే! మరేం ఫరవాలేదు. మహదేవుడ్ని పట్టుకున్నప్పుడు, అతను నా చేతిని కరిచాడు.”
“నాతో రండి. బుచ్కిని నీ చేతికి టించర్ అయోడిన్ పెట్టమంటాను.”
………………………
భోజనాలయ్యాక సత్య, నివారణ్ని ఒక మూల కలుసుకున్నాడు.
“నాకు తీరని కష్టం వచ్చి పడింది.”
“ఏమయిందిప్పుడు? ఏం కష్టం?”
“నివారణ్దా!”   “ఊ..”
“ఓహ్.. నివారణ్ దా!”
“ఏంటి సత్యా..”
“ఏంటంటే.. నివారణ్ దా!”  “అబ్బా.. త్వరగా చెప్పెయ్..”
“నాకు బుచ్కిని పెళ్లి చేసుకోవాలను ఉంది.”
“అది తెలుస్తూనే ఉంది. మరి ఆమె వద్దంటే..”
“ఎందుకు వద్దంటుంది.. అననే అనదు. బుచ్కి వాళ్ల నాన్న నన్ను ఎప్పటికీ వద్దనడు.”
“వాళ్ల నాన్న సరే.. మరి ఆమె ఏమంటుంది?”
“అదే.. సరిగ్గా తెలియట్లేదు.”
“ఏమందేంటి?”
“’ఆహా.. సర్లే.” అంది.”
“అయ్యో సత్యా! నువ్వొట్టి అమాయకుడివి. ఒకమ్మాయి.. ’ఆహా.. సర్లే..’ అంటే, ’ఆహా.. సరే!’ అని అర్ధం.”
*——————————*
 
 
 
 
 
 
రచన: జి.ఎస్.లక్ష్మి                                               
పరమేశానికి  భార్య ఇందుమతి కొత్తగా కనిపిస్తోంది. అదేంటో ఈమధ్య ఇందుమతి చాలా మారిపోయింది. పెళ్ళైన ఈ పాతికేళ్ళూ తన గురించి ఆలోచించడమే మర్చిపోయిన ఆవిడ పిల్లల పెళ్ళిళ్ళయాక తీరుబడిగా ఆలోచనలన్నీ మళ్ళీ తన వైపుకి తిప్పుకుంది.
ఇండియాలో కూతురికో కూతురు పుట్టగానే అందరూ “అమ్మమ్మా..” అని పిలిచేస్తారు. ఆ పిలుపు వినగానే ఇందుమతికి ఒక్కసారిగా నడుం వంగిపొయి, కోడలు యెప్పుడు భోజనానికి పిలుస్తుందా అని యెదురుచూస్తూ, కుక్కిమంచంలో కూర్చునే తన అమ్మమ్మ గుర్తొచ్చేది. అలాంటి ఆలోచనే తనకి రాకుండా వుండడానికి కనపడ్డ పుస్తకమల్లా చదివేసింది. అలా చదవడం వల్ల విదేశాల్లో యాభైయేళ్ళు దాటినవాళ్ళు వారి వారి అభిరుచులని యెలా పునరిధ్ధుంచుకుంటారో తెలుసుకుని ఆశ్చర్యపోయింది.
ఒక్కసారి తన చుట్టూవున్న పరిస్థితులు పరికించింది. ఇదివరకటి రోజులుకావు. ఇప్పుడు ప్రతి అభిరుచీ కాసులు పండిస్తోంది. అదిచూసి వెంటనే యేదో ఒకదానిలో ప్రావీణ్యం సంపాదించేసి, తను కూడా నాలుగురాళ్ళు సంపాదించగలనని చాటుకోవాలనిపించింది.
అవును ..తనకేం తక్కువ? అందంలేదా? చదువు లేదా? సంగీతం రాదా? చురుకుతనం లేదా?
ఈమధ్య అక్షరం ముక్క స్వఛ్ఛంగా పలకలేనివాళ్ళుకూడా వ్యాకరణం గురించి ఉపన్యాసాలిచ్చేస్తున్నారు.
సరిగమలు రానివాళ్ళు పద్యాలకీ, పాటలకీ రాగాలు కట్టేస్తున్నారు. యే దిక్కేదో తెలీనివాళ్ళు అన్నీ తెలిసినట్టు ప్రతిసమస్యకి సమాధానాలిచ్చేస్తుంటే తనెందుకు చేతులు ముడుచుకుని కూర్చోవాలీ? ముమ్మాటికీ కూర్చోకూడదని తీర్మానించేసుకుంది ఇందుమతి. అనుకున్నదే తడవు యెందులో ప్రావీణ్యం సంపాదించాలా అని చాలా తీవ్రంగా ఆలోచించింది. ఒక్కసారి చుట్టూ పరికించి చూస్తే ఎన్ని అవకాశాలో.. బోలెడు రకాల అభిరుచులూ, అవి ఇట్టే నేర్చుకుని అట్టే దుకాణం తెరిచే పధ్ధతులూ చూస్తుంటే ఇన్నాళ్ళూ ఇవన్నీ యెందుకు గమనించలేదా అని వాపోయింది.
మరింక ఆలస్యం చెయ్యకుండా వెంటనే యోగా క్లాస్ లో జేరిపోయింది. ఇందుమతి వుంటున్న లొకాలిటీలో సరైన యోగా స్కూల్ లేదు. పధ్ధతిగా ఒకట్రెండు నెలలు నేర్చేసుకుని, ముందరి గదిలో స్కూల్ పెట్టేస్తే చక్కగా అద్దె కూడా కలిసొస్తుందని ఆనందపడిపోయింది.
కట్ చేస్తే…
మూడోరోజు ఇందుమతికి నడుం పట్టేసి నెల్లాళ్ళపాటు బెడ్ రెస్ట్ తీసుకోవలసొచ్చింది. ఇందుమతి భర్త పరమేశం భార్య పరిస్థితికి బాధపడి, నెల్లాళ్ళపాటు అన్నిరకాల సేవలూ చెయ్యడమే కాకుండా ఆవిడకి బోలెడంత మనోధైర్యం అందించాడు. భర్త చూపిస్తున్న అభిమానానికి పొంగిపోయిన ఇందుమతి నేరుగా భర్తనే అడిగేసింది.
“ఇంతకీ నేను యేవిద్యలో రాణిస్తానంటారు..?” అంటూ..
ఈ ప్రశ్నకి పరమేశం కాస్త ఇబ్బంది పడ్డాడు. యేం చెపితే యేం తంటాయోనని ఆకుకి అందకుండా పోకకి పొందకుండా “నీకు చాలా విద్యలే వచ్చు బంగారం.. కాని యేది చేస్తే నీకు సంతోషంగా వుంటుందో నువ్వే ఆలోచించుకో..” అన్నాడు.
ఆలోచించింది ఇందుమతి. తీవ్రంగా మరీ తీవ్రంగా ఆలొచించింది. ఒక్క ప్రావీణ్యం వుండగానే సరిపోదు..ఇంత ఆలస్యంగా తను నిద్ర లేచినందుకు తన పేరు ప్రాచుర్యం లోకి ఎంత తొందరగా వస్తే అంత మంచిది అనుకుంది. ఎవరైనా గాడ్ ఫాదర్ లాంటివారు ఆదుకుంటే తప్పితే అంత తొందరగా తన పేరు ప్రాచుర్యంలోకి రాదు అని నిశ్చయించేసుకుంది. అంతే.. ఇంక భర్త పరమేశం వెంట పడింది. పరమేశం పరపతి వున్నవాడు. అందరితో కలివిడిగా వుంటూ ఎవరికైనా మాటసాయం కాని, మనిషిసాయం కాని కావాలని తెలియగానే వెంటనే అక్కడ ప్రత్యక్ష్యమై ఆ కావలసిన పని చక్కబెట్టేవాడు. అందుకని అతనికి చాలామంది మంచి స్నేహితులున్నారు.
అలాంటివాళ్ళలో ఒకడే రాజారావు. అతను ఒక ప్రైవేటు టీవీ చానల్ లో కాస్త చెప్పుకోదగ్గ హోదా  లొనే వున్నాడు. ఎలాగైనా అతనితో చెప్పి తనని టీవీలో కనపడేలా చేయమని పట్టు పట్టింది ఇందుమతి.
“నువ్వక్కడ యేం చెయ్యగలవు ఇందూ..” అర్ధం కాక అడిగేడు పరమేశం.
“యాంకరింగ్..”అంది ధీమాగా. నోటమాటలేదు పరమేశానికి.
“యేం.. ఆ యాంకర్ల కన్న యేం తీసిపోయేను? ఒత్తులూ, దీర్ఘాలూ పలకలేనివాళ్ళే చేసేస్తుంటే అన్నీ స్పష్టంగా చెప్పగలిగిన నేను పనికిరానా..?” యెదురుప్రశ్న వేసింది.
యాంకరింగ్ చెయ్యడానికి చిన్నపిల్లల్నే తీసుకుంటారు అని చెపుదామనుకున్నాడు. కానీ అలా అంటే మళ్ళీ పరికిణీ, వోణీ వేసేసుకుని  వెడతానంటుందేమోనని భయపడిపోయి,
“అదే బంగారం. అలా వచ్చీ రాకుండా మాట్లాడేవాళ్ళనే తీసుకుంటున్నాయి ఈ మధ్య ఛానల్స్. నువ్వేమో తప్పులు మాట్లాడవాయె…” అంటూ సగంలో ఆపేసేడు పరమేశం.
యేమాట కామాటే చెప్పుకోవాలి. ఇందుమతి విషయంలో ఆ మాట నిజవే. చిన్నప్పుడు పిల్లల్ని చదివిస్తున్నప్పుడు చూసేవాడుకదా.. కూతురు “పెళ్ళి” అనడానికి “పెల్లి” అందని సరిగ్గా చెప్పేదాకా ఒకరోజంతా అదేమాట చెప్పించింది కూతురిచేత. తప్పుమాట ఇందుమతి నోటివెంట అస్సలు రాదు.
పరమేశం చెప్పింది నిజవేకదా అనుకుంది ఇందుమతి.. అయినా అంత సులభంగా వదిలేసే మనిషికాదు కనక వెంటనే చెప్పింది..
“ఇప్పుడేగా అన్నారు నాకు చాలా వాటిలో ప్రావీణ్యం వుందని.. టీవీలో అన్నీ పాటలపోటీలు, వంటలపోటీలే కదా.. ఎందులో దానిలో నన్ను జడ్జీగా వెయ్యమనండి..” అంది మొగుడి మీద తనకున్న అథారిటీ అంతా చూపించుకుంటూ..
“నువ్వా…జడ్జీగానా…”
అంతే.. ఇంక ఇందూ కుళాయి తిప్పేసింది. కళ్ళూ. ముక్కూ తుడుచుకుంటూ “అంతే లెండి.. ఊళ్ళో వాళ్ళందరికీ అన్ని పన్లూ చేస్తారు. మీకింత అఖ్ఖర్లేనిదాన్నయిపోయేనన్నమాట..ఏం..నాకు పాటలు రావా.. వంటలు రావా… మూడుపూటలూ శుభ్భరంగా తింటూనే వున్నారుగా…” అనేసి ముక్కు చీదేసింది.
మరింకేమీ మాట్లాడలేక రాజారావుకి ఫోన్ చేసి మొహమాటపడుతూనే తన భార్య కోరిక చెప్పేడు పరశురాం.
” హోస్..ఈ భాగ్యానికి ఇంత మొహమాటమేవిటోయ్.. వచ్చే నెలనుంచి చిన్నపిల్లలకి పాటలపోటీల ప్రోగ్రామ్ చేస్తున్నాం.. అందులో చెల్లాయిని కూడా ఒక జడ్జీగా వేసేద్దాం..” చాలా తేలిగ్గా చెప్పేసేడు రాజారావు.
చెప్పడమే కాదు.. వచ్చే నెలలో యే యే రోజుల్లో ఆ పోటీలు రికార్డ్ చేస్తారో షెడ్యూల్ అంతా పంపేసేడు. యేనుగెక్కినంత సంబరమైంది ఇందుకి. యెప్పుడో చిన్నప్పుడు నేర్చుకున్న పెళ్ళిసంగీతం. మళ్ళీ ఈ సంసారంలో పడి ఆ వైపుకే వెళ్ళలేదు. ఇన్నాళ్ళయ్యాక ఇప్పుడు పాటలపోటీకి జడ్జిగా అంటే ఆహా.. మేఘాలమీద తేలిపోయింది ఇందుమతి. ఇలాగ తను ఎంతోమందిని చూసింది. వాళ్ళకున్న కాంటాక్ట్స్ వల్ల టీవీల్లో తరుచు కనిపిస్తుండడం, అది చూసి తల్లితండ్రులు తమ పిల్లలు కూడా టీవీలో కనిపించాలని వాళ్ళ దగ్గరే సినిమాపాటలు నేర్పించడం, అలా చూస్తూ చూస్తూండగానే వాళ్ళు బోలెడు పేరూ, డబ్బులూ సంపాదించెయ్యడం చూసిన ఇందుమతి తను కూడా వాళ్ళలాగే తొందరలోనే బోలెడు డబ్బులు సంపాదించేసుకున్నట్టూ, వాటితో మొట్టమొదటగా తన భర్తకి మంచి పేంటూ, షర్టూ కొన్నట్టూ ఊహించేసుకుంది. అవునుమరి.. భర్త పరమేశం వలన కదా తను పేరూ, డబ్బులూ సంపాదించుకున్నదీ అనుకుంటూ తను తీసుకున్న నిర్ణయాన్ని సమర్ధించుకుంది. ఆ తర్వాత తనకెంతో ఇష్టమైన మైసూర్ సిల్క్ చీర కొనేసుకోవాలనుకుంది. అలా ఏం కొనాలో నిర్ణయించుకున్నాక కాని ఇందుమతి మనసు స్థిమితపడలేదు. రికార్డింగ్ డేట్ వచ్చేలోపల తను చిన్నప్పుడు నేర్చుకున్న రాగాలు, కీర్తనలు ఒక్కటొక్కటే గుర్తు చేసుకుని బాగా ప్రిపేర్ అయింది.
అనుకున్నరోజు రానే వచ్చింది. స్టూడియోకి వెళ్ళేసరికి ఇంకా మిగిలిన జడ్ఝీలు కూడా పరిచయమయ్యేరు. అందులో ఒకాయన ఇప్పుడిప్పుడే ఒక సినిమాకి సంగీతదర్శకత్వం చేసేరుట. ఆయన పేరు జంబులింగం. టూకీగా జంగం అంటుంటారు. ఇంకొకాయన దర్శకత్వం చేసిన సినిమా ఇంకా విడుదలైనా కాలేదు కాని దాని ఆడియో రిలీజ్ అయినదగ్గర్నుంచి ప్రజలందరూ ఆ పాటలే పాడుకుంటున్నట్టు ఆయన ద్వారానే విని ఆనందించింది. ఈయన పేరు పంచాగ్నుల పండితరాయలు. . అందరూ పంపం అటూంటారు. ఇంత ప్రముఖులైన వారిద్దరి పేర్లూ ఇప్పటివరకూ తను వినలేకపోయిన తన అఙ్ఞానానికి చిన్నబుచ్చుకుంది. హు.. ఈ సంసారంలో పడి ఎన్ని విలువైన విషయాలు తెలీకుండా వుండిపోయాయో అనుకుని నిట్టూర్చింది. నయం.. ఇప్పటికైనా కళ్ళు తెరిచింది. ఇంక విజృంభించవలసిందేనని నిర్ణయించేసుకుంది.
“మేడమ్, మీరు ముగ్గురూ మాట్లాడుకుంటూండండి. ఇదిగో ఈ రోజు పాడేవాళ్ళ లిస్ట్. చూస్తూండండి..” అంటూ ఆ స్టూడియో అబ్బాయి ఒక కాగితం ఇచ్చిపోయేడు. వాళ్ళిద్దరూ పాత పరిచయస్తులే అవడం వల్ల ఇందుమతిని పరిచయం చేసుకుని లిస్ట్ చూస్తూ..”ఈ వైదేహినీ, మల్లికనీ ఇవాళ తీసేద్దాం.” అనుకున్నారు.
ఇందుమతికి అర్ధంకాలేదు. “ఏం వాళ్ళు రాలేదా?” అనడిగింది. వాళ్ళు నవ్వేసేరు.
“మీరు జడ్జ్ గా రావడం మొదటిసారా అండీ..” అని చాలా మర్యాదగా అడిగేరు.
అవునని ఒప్పేసుకుంటూ..
“కాని నేను శంకరశాస్త్రిగారి శిష్యురాలిని. యెనిమిదేళ్ళు ఆయన దగ్గర సంగీతం నేర్చుకున్నాను.” తనకీ సంగీతం తెలుసని సగర్వంగా ప్రకటించేసుకుంది.
జంగం, పంపం చాలా గౌరవంగా ఇందుమతికి నమస్కారం పెట్టేసేరు.
“మీరెవరి శిష్యులు..?”ఆసక్తిగా అడిగింది ఇద్దర్నీ.
“మాకు అలా ఒకళ్ళ దగ్గర నేర్చుకోవడం ఇష్టం వుండదు మేడమ్. అలా ఇంకోళ్ళు చెప్పిందే నేర్చుకుంటే మాలో వున్న సహజత్వం చచ్చిపోతుంది. అందుకని పాత సీడీలు అవీ విని మాకు మేమే నేర్చుకున్నాం.” గర్వంగా చెప్పేరు. అంటే వీళ్ళు సీడీలు విని సినిమాలకి మ్యూజిక్ చేస్తున్నారా అనుకుంటూ బాగా తెరుచుకోబోతున్న నోటిని బలవంతంగా అరిచేత్తో మూసేసింది ఇందుమతి.
“మేడమ్, ఈ పోటీల్లో జానకే విన్నర్ అవాలి. సెకండ్ ప్రైజ్ విమలకి రావాలి. అందుకని పోటీ మొదట్నించీ ఏ ఎపిసోడ్ కి ఎవర్ని ఎలిమినేట్ చెయ్యాలో మనం ముందే ఒక మాట అనుకుంటే బాగుంటుంది కదా..”
ఇందుమతి తెల్లబోయింది. ఇదెక్కడి పోటీ. అసలు వాళ్ళు ఏం పాడతారో తెలీదు. ఎలా పాడతారో వినలేదు. కాని విన్నర్ ఎవరో ముందే చెప్పేసుకుంటున్నారు. అంతా కొత్తగా అనిపించి ఏం మాట్లాడలేకపోయింది.
పోటీ మొదలైంది. చిన్న చిన్న పిల్లలు. అయిదేళ్ళనుంచి పదేళ్ళ వరకూ వున్నారు. వాళ్ళ అమ్మానాన్నా తీసుకొస్తే వచ్చేరు. వాళ్ళటీచర్ నేర్పిన పాట నేర్పినట్టు పాడుతున్నారు. అమాయకంగా ఎంత ముద్దుగా వున్నారో.
ఆ విన్నర్ అవ్వాల్సిన జానకి పాట పాడింది.”కెవ్వ్..కెవ్వ్..”మంటూ కేకలు పెట్టడం మొదలెట్టేడు జంగం.
అంతకన్న పైస్థాయిలో కేకలేసేడు పంపం. హడిలిపోయింది ఇందుమతి.
“చించేసేవ్..” అంటూ జంగం, “పొడిచేసేవ్..” అంటూ పంపం ఆ పిల్లని మెచ్చేసుకున్నారు.
“పంపం.. మీరు ఈ పాట గురించి మీ అనుభవాలు చెప్పండి..” జంగం అడిగేడు.
ఇదేంటీ.. ఇది చాలా పాత పాట కదా.. ఈ సినిమా వచ్చినప్పుడు ఈ పంపం ఇంకా పుట్టికూడా వుండడు అని ఇందుమతి అనుకుంటుంటే పంపం మొదలుపెట్టేడు.
“మా అమ్మగారు ఇప్పటికీ అందరితో చెప్తూంటారు. ఆవిడ ఈ సినిమా చూసిన పదేళ్ళకి నేను పుట్టేనుట. కాని ఆవిడ కడుపుతో వున్నప్పట్నుంచీ కూడా ఎప్పుడు ఈ పాట వింటున్నా కడుపులో వున్న నేను నా సంతోషం దాచుకోలేక పొట్టలో బాగా కాళ్ళూచేతులూ ఆడించేవాణ్ణిట. నాకు ఈ పాట ఇష్టమని మా అమ్మ నేను పుట్టినప్పటినించీ చెప్పేది. ఇప్పటికీ కూడా ఎప్పుడు ఈ పాట వింటున్నా నాకు తెలీకుండానే డేన్సు చేసేస్తుంటాను..”
అంటూ ఆ పాట పాడుతున్న పాప దగ్గరికెళ్ళిపోయి, ఆ పాప రెండుచేతుల్నీ తన రెండుచేతుల్లోకీ  తీసేసుకుని గుండ్రంగా తిప్పేసేడు. అలా తిప్పేస్తుంటే ఆ పాపతోబాటు ఇందుమతి కూడా తెల్లబోయింది.
వీళ్ళ అనుభవాలు బంగారంగానూ.. ఇదెక్కడి అనుభవం? ఏదో సంగీతంలోనే పుట్టిపెరిగినట్టు ఎలా డప్పు కొట్టుకుంటున్నాడో.. ఇది కూడా ఇలా స్టేజీ యెక్కి చెప్పుకోవాలా అనుకుంటూ వాళ్ళవైపు కంపరంగా చూసింది.
రన్నర్ అయితీరాల్సిన విమల కూడా పాడింది. ఇందుమతి ఎంత శ్రధ్ధగానో వింది ఆ పాటని. ఆ పాటలో మెలికలకన్న ఎక్కువ మెలికలు తిరిగింది స్టేజి మీద విమల. పాట పూర్తవడం ఆలస్యం జంగం, పంపం ఇద్దరూ ఒక్కసారిగా లేచి, పరిగెట్టుకుంటూ ఆ విమల దగ్గరికి వెళ్ళిపోయి, “కేవ్వు కేక..” అంటూ..”కొప్పున పూలెట్టుకుని..” అనే కెవ్వుపాట పాడేస్తూ ఆ పిల్ల చుట్టూ గుండ్రంగా తిరిగేస్తూ డేన్సు చేసెయ్యడం మొదలెట్టేరు. బిత్తరపోయిన ఆ విమల అక్కడే భోరున ఏడుపు మొదలెట్టేసింది.
ఈ ఫార్సంతా చూస్తున్న ఇందుమతికి కడుపులో దేవేసినట్టయిపోయి ఇంటికెళ్ళేక పరమేశాన్ని పట్టుకుని కడిగేసింది. పాపం పరమేశం.. కట్టుకున్న పాపానికి చచ్చినట్టు నోరు మూసుకుని తననీ, తన ఫ్రెండు రాజారావునీ ఇందుమతి అన్న మాటలన్నీ పడ్డాడు. “ఇంక నేను ఛస్తే ఇలాంటి పాటలపోటీకి పోనంతే ”
తేల్చి చెప్పేసింది. అమ్మయ్య అనుకున్నాడు పరమేశం. ఇకనైనా బుధ్ధిగా ఇంటిపట్టునుంటుందనుకున్నాడు.
పాపం పరమేశం.. పెళ్ళై అన్నేళ్ళయినా ఇందుమతి అర్ధంకాలేదతనికి.
మర్నాడు మళ్ళీ మొదలెట్టింది. “పాటలపోటీ కనక ఇలాంటివన్నీ చెల్లుతాయి. ఈసారి నన్ను వంటలపోటీకి జడ్జిగా పెట్టమనండి మీ ఫ్రెండ్ ని. ఎదురుగా వండుతారు కనక న్యాయంగా గెలవాల్సినవాళ్ళే గెలుస్తారు.” అంటూ చెవిలో జోరీగలా రొద మొదలుపెట్టింది. భార్యకో దండం పెట్టేసి రాజారావు ఫోన్ నంబర్ కలిపిచ్చి ఆమెనే మాట్లాడమన్నాడు పరమేశం.
రాజారావు ఇలాంటివాళ్ళని యెంతమందిని చూసేడో..వెంటనే..”చెల్లెమ్మా.. దాందేవుందమ్మా.. అలాగే.. వంటలపోటీలు ప్రకటించగానే షెడ్యూలు నీకు పంపిస్తానుగా..” అని హామీ ఇచ్చేసేడు. మరింక ఇందుమతి ఆనందానికి హద్దులు లేవు.
ఆ మర్నాటినుంచీ పరమేశాన్ని పూటకో హోటల్ కి తీసికెళ్ళడం మొదలెట్టింది. ఒకరోజు చైనీస్, ఒకరోజు మెక్సికన్, ఇంకోరోజు కాంటినెంటల్, మరో రోజు పిజ్జాహట్ ఇలాగ సిటీలో వున్న అన్ని వెరైటీ హోటల్స్ కీ వెళ్ళడం చూసిన పరమేశం నాలుగురోజులకే చేతులెత్తేసేడు.
ఎంతో ముద్దుగా భార్యతో చెప్పేడు. “చూడు బంగారం, జడ్జిగా వుండాలంటే ఇలా అన్నిరకాలూ తినడం కాదు. అవి తయారుచెయ్యడం వచ్చుండాలి..”
మూతి మూడు వంకర్లు తిప్పింది ఇందుమతి. “ఆమాత్రం తెలీకపోతే ఎలాగండీ.. జడ్జీలంటే వండినదాన్ని రుచి చూసి కదండీ చెప్పాలి.” అంటూ పరమేశం అమాయకత్వానికి జాలిపడింది.
ఎలాగైతేనేం.. ఆ మంచిరోజు రానే వచ్చింది. చాలా చాలారకాల వంటలు పరీక్షించాలని ఇంట్లో తగుమాత్రమే తిని వెళ్ళింది ఇందుమతి. అక్కడ యేకంగా పదిమంది పోటీ పడుతున్నారు. యేం వండాలన్న మొదటి ఛాయిస్  పోటీపడేవారికే ఇచ్చేసేరు నిర్వాహకులు.
అందులో ఒకావిడ కాస్త తూకంగా కనపడింది ఇందుమతి కళ్ళకి. ఆవిడ ముందున్న బల్ల మీద ఉగ్గుగిన్నె సైజునుంచి పెద్ద బకెట్ సైజు వరకు లైన్ గా వెండిగిన్నెలు పరిచివున్నాయి. బహుశా వాళ్ళాయన కేమైనా వెండికొట్టు వుందేమో ననుకుంటూ ఆవిడని కాస్త పరిశీలనగా చూసింది. బల్ల మీదే కాదు ఆవిడ ఒంటిమీద కూడా ఉంగరం నుంచి వడ్డాణం వరకూ ఏడువారాల నగలూ ఉన్నాయి. బహుశా ఈవిడ పుట్టింటివారికి వెండికొట్టూ, అత్తింటివారికి బంగారంకొట్టూ ఉండుంటాయన్న నిర్ణయానికొచ్చేసింది ఇందుమతి. యెంతో ఉత్సుకతతో ఆవిడని అడిగింది “యేం వండుతున్నారండి” అంటూ..
“కాకరకాయ హల్వా..” అందావిడ గర్వంగా..
కాకరకాయతో హల్వానా.. యెన్ని కిలోల పంచదార పోస్తే అది తియ్యబడుతుందో తెలీలేదు ఇందుమతికి.
“అదేవిటి..” అంది అర్ధంకానట్టు..
ఆవిడ వివరించింది. “మనం తినేది మనకి ఆరోగ్యంగా వుండాలి కదండీ.. కాకరకాయ కడుపులో వున్న నులిపురుగులని పోగొడుతుంది.” తనకి కడుపులో పురుగులేమన్నా వున్నాయేమో అని అనుమానం వచ్చేసింది ఇందుమతికి.
“కాని హల్వా అంటే తియ్యగా వుండాలి కదా..యెంత పంచదార పోస్తే ఆ చేదు తగ్గుతుందీ..?”అనడిగేసింది.
నవ్విందావిడ. “పంచదార ఒంటికి అంత మంచిది కాదుకదండీ. అందుకని నేను ఇందులో పంచదారతో పాటు బెల్లం కూడా వేసి చేస్తాను..” అంది.
“పైగా బలవర్ధకంగా వుండడానికి ఇందులో కాజూ, బాదం, పిస్తా, కిస్ మిస్ లాంటి డ్రైఫ్రూట్స్ వేస్తాను..” అంటూ ఆవిడ చూపించిన సామాన్లవైపు చూసింది.
అక్కడ ఓ చిన్న వెండి ప్లేట్ లో సన్నగా ఎలకతోకల్లాగ రెండు వాడిపోయిన కాకరకాయలూ, పక్కన ఉగ్గుగిన్నెలో పసుపు విఘ్నేశ్వరుడంత  బెల్లమ్ముక్కా, ఆ పక్కన పళ్ళు పెట్టుకునే బౌలంత బేసిన్ లో ఓ రెండు కిలోల పంచదార, ఇటువైపుకి ఓ పెద్ద కళాయిలాంటి గిన్నెలోఓ రెండు కిలోల నెయ్యీ, అటువైపుకి ఓ పేద్ద వెండిట్రేలో అన్నీ కలిపి రెండు కిలోల డ్రైఫౄట్సూ కనిపించేయి ఇందుమతికి.
హాసినీ అసాధ్యం కూలా.. ఇన్ని డ్రైఫౄట్స్ వేస్తే ఇంకా అది కాకరకాయహల్వా యెందుకౌతుందీ..డ్రైఫౄట్స్ హల్వా అవుతుంది కానీ… అనుకుంటూ మరో ఆవిడ వైపు వెళ్ళింది. అలా ఆ పదిమందీ వంటలు వండుతుంటే ఇంకా మిగిలిన జడ్జీలు వాళ్ళ దగ్గరికి వెళ్ళి పిచ్చి పిచ్చి ప్రశ్నలు వేస్తూ, వాళ్ల జవాబులకి వెకిలిగా నవ్వడం చూస్తుంటే ఇంక అక్కడ వుండబుధ్ధికాలేదు ఇందుమతికి. పైగా జడ్జిమెంటు చెప్పడానికి వాళ్లందరూ చేసే పిచ్చివంటలతోపాటు ఆ కాకరకాయ హల్వా కూడా తినాలన్న ఆలోచన రాగానే పైప్రాణం పైనే పోయింది. వెంటనే పరమేశానికి ఫోన్ చేసేసి..”నేను ఇంటికి వచ్చేస్తున్నాను. ఆ రాజారావుతో యేం చెప్పుకుంటారో చెప్పుకోండి..” అని అక్కడ్నించి నెమ్మదిగా జారుకుని ఇంటికి వచ్చేసి, వేడివేడిగా అన్నం వండుకుని, ఆవకాయ కలుపుకుని తినేదాకా శాంతించలేకపోయింది.
ఈ శాంతి తాత్కాలికమేననీ, మళ్ళీ యెప్పుడో హఠాత్తుగా ఇందుమతి శంఖం పూరిస్తుందనీ అనుభవఙ్ఞుడైన పరమేశానికి తెలిసిపోతూనేవుంది.
అతని అంచనా తప్పుకాలేదు. ఒక శుభోదయాన కమ్మటికాఫీ ఇస్తూ తన ఉద్దేశ్యం ప్రకటించేసింది.
“నేనొకటనుకుంటున్నానండీ..”అంటూ..
కాఫీకప్పు పడిపోకుండా గట్టిగా పట్టుకుంటూ భయంభయంగా అడిగేడు పరశురాం..
“యేవిటి బంగారం…?”
“నేను  ఇవ్వాళ్టినుంచీ కథలు రాసేద్దామనుకుంటున్నాను..”
“హేవిటీ..?”
“అవునండీ.. ఇన్ని కథలు చదువుతున్నానా.. అన్నీ ఈజీగా రాసేసేవే..అందరిళ్ళల్లో రోజూ జరిగేవే.. అందుకని ఓ దస్తా కాగితాలూ, ఓ రెండు పెన్నులూ , ఒక రీఫిళ్లకట్టా తెచ్చెయ్యండి..అవునూ..మీకు పత్రికల వాళ్ళెవరైనా తెలుసా..?”
చీపురుకట్ట కట్టినట్టే రీఫిళ్ళను కూడా ఒకే కట్టకి కట్టిన ఇందుమతి సాహితీ ఙ్ఞానానికి మూర్ఛపోతూ, తనకెవరూ ఎడిటర్లు స్నేహితులుగా లేనందుకు యెంతో సంతోషపడిపోయేడు పరశురాం.
 
 
 
 
 
 
 రచన: ఆదూరి.హైమవతి
‘  ఓమ్ భూర్భువస్సువః –తత్సవితు ర్వరేణ్యం
భర్గో దేవస్య థీమహి– థియో యోనః ప్రచోదయాత్-‘
 
అని తాతగారి గదిలోంచి వినిపిస్తున్న’ గాయత్రీ మంత్రా’ న్ని విని వినోద్, వనజా  నవ్వుకున్నారు.
“తాతగారికి ! చాదస్తం ఎక్కువలా ఉంది..ఇలా రోజూ మూడు వేళలా మూడు  గంటల సమయం వృధా చేసుకుంటున్నారు.  దీని బదులు వాకింగ్ కానీ, మరేదైనా ఎక్సర్ సైజ్ చేస్తే మేలు కదా!” అన్నాడు వినోద్. వంటగదిలోంచి  వీరి మాటలు వింటున్న బామ్మ భవాని ” ఏరా! తాతగారిని విమర్శించేంత  గొప్పవారా మీరు!  మీకేం తెల్సురా ‘ గాయత్రీ ‘ మాత  ప్రభావం ? “అంది కోపంగా.
“అదికాదు బామ్మా!.” అంటూ ఏదో చెప్పబోతున్న వనజతో ” మీలాగే ఒకప్పుడు మీ నాన్నా అడిగాడు తాతని, దానికి  ఆయన  వాడ్ని ఒకరింటికి  తీసుకెళ్ళారు…”
” ఓహో! సందేహానికి  సమాధానం మరో ఇంట్లో  దొరికిందా  మా డాడీకి?”  నవ్వుతూ  అన్నాడు  వినోద్.
“వినరా ! వినోదా! ఆఇంట్లో ఒక కరెంటు పనిచేసే నారాయణ ఉంటున్నాడు….
 
*****
 
నారాయణ  చిన్న తనంలో బడికెళ్ళనని మొరాయించి , టెంత్ అత్తెసరు మార్కులతో పాసయ్యాననిపించాడు.  వాళ్ళ నాన్న  వాడిని పాలిటెక్నిక్ లో చేర్పించాడు. మూడేళ్ళ కోర్స్ అయ్యాక వాళ్ళనాన్న తన ఆఫీసర్ ను బ్రతిమాలి తనలాగే ఎలక్ట్రిసిటీ ఆఫీస్ లో  వర్కర్ గా ఉద్యోగం వేయించాడు . కరెంట్ పోల్స్ ఎక్కి వైరింగ్ చేయటం , కరెంటు పోయినపుడు ఎక్కడ ఎల్.సీ ఉందో చూసి సరిచేయటం మొదలైన పన్లు చేసేవాడు. ఒక రోజున నారాయణ నాన్నపోల్ ఎక్కి  పని చేస్తుండగా మరో వర్కర్ పని పూర్తైందనుకుని  కనెక్షన్ ఇచ్చాడు. దాంతో వాళ్ళ నాన్న పోల్ పైనే కరెంట్ షాక్ తో చనిపోయాడు . అప్పుడు వారి అధికారి  ఐన ఇంజనీర్ ఇంద్ర జిత్ శర్మ  ” నారాయణా! కరెంట్ పోల్స్ మీద పని చేసే వారు నిరంతరం, నిష్టగా  గాయత్రి మంత్రం జపిస్తే  ఆ మాత ప్రమాదాలు తప్పించి రక్షిస్తుంది! గాయత్రీమాత ప్రాణ రక్షకి ”   అని తన ఇంటికి పిలిపించి నారాయణకు,  ‘గాయత్రీ మంత్రం‘ ఉపదేశించాడు. ఆ రోజునుంచీ నారాయణ ఇంట్లో బయల్దేరింది మొదలు గాయత్రి మత్రం జపించుకుంటూ, ఆమాతను మనసారా స్మరించుకుంటూ పని చేసుకో సాగాడు.                                                                                                               పోల్స్ ఎక్కి పనిచేసే కరెంట్ పనంటే  చాలా ప్రమాదకరమైనది . ఎప్పుడేమి జరుగుతుందో చెప్పలేం . ఒక రోజున నారాయణ , మరో వర్కరూ పోల్స్ పైన పని చేస్తుండగా, అలాగే ఇంకో వర్కర్ కనెక్షన్ ఇచ్చాడు . పక్క వాడు  క్రిందపడి మరణించాడు కానీ, నిరంతర గాయత్రి చేసుకుంటున్న నారాయణకు షాకైనా తగలలేదు! ఏ ప్రమాదం  జరగలేదు. గాయత్రంటే  ఏమనుకున్నార్రా!  విశ్వామిత్ర మహర్షి ఆ మంత్ర ద్రష్ట. మంత్ర రాజం అది..” అని చెప్పారావిడ .
పిల్లలిద్దరూ బామ్మ వద్ద కేగి ” బామ్మా! క్షమించు. ఏదో తెలీక వాగాం.” అన్నారు. ఇంతలో తాతగారు  గాయత్రి  ముగించి వచ్చారు.
“ఏంటర్రా!  పిల్లలూ! మీ బామ్మ ఏదో చెప్తున్నట్లుంది ? ఏదైనా కధా?” అని అడిగాడు తాత  తారకరామయ్య.
“వీరికి కాస్త గాయత్రి గురించి చెప్పండి .’గాయత్రీ మాత ‘మహత్వం తెలీక ఏదో అనుకుంటున్నారు . పైకి అనలేదు కానీ వీరి మనస్సుల్లో ‘ మంత్రాలకు చింతకాయలు రాలుతాయా ?’ అనే సందేహం మాత్రం ఉంది .” అంటూ బామ్మ వంట గదిలోకి  వెళ్ళింది.
తారకరామయ్య తన వాలు కుర్చీలో కూర్చున్నాక,  పిల్లలిద్దరూ  వెళ్ళి ఆయన కిరువైపులా  స్టూల్స్ లాక్కుని కూర్చుని ” తాతగారూ చెప్పరూ! ప్లీజ్ ! ” అని అడిగారు.
ఆయన గొంతు సవరించుకుని చెప్పసాగారు. “ఇది  నిజంగా జరిగిన సంఘటన, కల్పనా కాదు, ఎవరో రాసిన కధా కాదు. యదార్ధగాధ.  అది ఆంగ్లేయులు మన దేశంలో ఉన్నప్పటి విషయం,  అప్పటి ఒక ఆంగ్ల దొర ‘ధామస్ మన్రో ’ అనే ఆయన పేరని గుర్తు. క్యాంప్ మీద కన్నడదేశానికి వచ్చి, ఒక రోజున తన గుఱ్ఱం మీద   తుంగభద్రా నది ఒడ్డున షికారుకు బయల్దేరాడు . ఆయన తోటి షుమారుగా  అరడజను మంది జవాన్లు గుఱ్ఱంతో పాటుగా పక్కనే పరుగెడుతూ  అనుసరించ సాగారు.
” మన గురించీ  ఏమనుకుంటున్నారు జనం?” ధామస్ తన వెంట ఉన్న వారిని అడిగాడు.                                                                         ” “చాలామంచివారనుకుంటున్నారు దొరా!” వారిలో ఒక ముఖ్య సేవకుడు, బాపన్న చెప్పాడు.
” మీరంటే  అందరికీ భయమే దొరా!”  ముఖప్రీతికై మరో జవాన్ చెప్పాడు.
” సరి, సరి.ఈ రోజు విశేషాలేంటి?” ధామస్ మళ్ళీ అడిగాడు.
“ఏమున్నాయ్ దొరా! మీరీ  సమయంలో  షికారుకు వస్తున్నారు కదా ఈ వారంగా ఒక్కపిట్టా ఈ దారంట రాదు.”
“ఓహ్! అక్క డ చాలామంది జనం ఉన్నారు? ఏంటి విశేషం! ” ఆశ్చర్యంగా అడిగాడు ధామస్ .
” దొరా! అక్కడ నది ఒడ్డున ‘ శృంగేరి పీఠాధిపతులు’  కొలువు చేసి ఉన్నారు , ఆయన శిష్యులూ , స్వామి వారి ప్రవచనం ఆలకించను ఊరి జనమూ చేరి ఉన్నారు దొరా!”
“శృంగేరీ పీఠమా! అదేంటీ ఎన్నడూ విన లేదే?”
” దొరా ! మీరిక్కడికి ఎప్పుడూ రాలేదు కదా ! అంచేత విని ఉండరు. ఈ కన్నడదేశంలోని , చిక్క మగళూరు దగ్గరే శృంగేరి ఉంది. ఆది శంకరాచార్యులు  ధర్మ ప్రచారం కోసం మొదటి మఠాన్ని ఇక్కడ శృంగేరీ లో స్థాపించారు.”
” శృంగేరి అంటే అర్ధమేంటి ? దానికా పేరు మఠస్థాపన తర్వాత వచ్చిందా ? లేక ముందు నుంచే ఉందా? “    “శృంగేరి తుంగభద్ర నది ఒడ్డున ఉన్నది దొరా!. తుంగభద్ర నది ఇటు ప్రక్కన విద్యాశంకర దేవాలయం , తుంగభద్ర నది అవతల ఒడ్డున నరసింహవనం ఉన్నాయి . శృంగేరి అనే పేరు ‘ఋష్యశృంగగిరి ‘నుండి వచ్చిందని అంటారు దొరా! శృంగేరికి సమీపంలో  ’ శృంగపర్వతం’ ఉన్నది .  విభండక మహర్షి కుమారు డు  ‘ ఋష్యశృంగ ‘ మహర్షి.  ఈ యోగి మహానుభావుడు  ఒకసారి ‘రోమపాదు’ డనే రాజు పాలిస్తున్న ‘అంగ రాజ్యం’ క్షామానికి  గురై , జనం బాధపడసాగారుట. ఆ సమయంలో, ఋష్యశృంగుడు  అడుగు పెట్టగానే  వర్షాలు పడి, క్షామ నివారణ ఐనదని అంటారు . ఈ గ్రామములో శంకరాచార్యులు అద్వైతాన్ని వ్యాప్తి చేయ టానికై  స్థాపించినదే ఈ శృంగేరీ శంకరమఠం. ”
” ఎంతైనా మీ భారతదేశం చాలా గొప్పదోయ్ ! మహాను భావులు ఎంతోమంది ధర్మస్థాపనకై కృషి చేసిన ‘పుణ్యభూమి’ మీది. నాకెంతో ఇష్టం  మీ దేశమంటే , నేనిక్కడ పుట్టకపోతినే అని బాధపడుతుంటాను అప్పుడప్పుడూ.”  ధామస్ మనస్పూర్తిగా అన్నాడు.
“ఔ దొరా! మాదేశం మహా గొప్పది!” మురిసిపోతూ  తన దేశాన్ని గురించీ చెప్పుకున్నాడు మరో జవాన్  రొప్పుతూ వెంట నడుస్తూ.
” శంకరాచార్యుల వారు మఠాన్నిఇక్కడే ఎందుకు  స్థాపించాలనుకున్నారో తెల్సా?” థామస్ అడిగాడు.
“శంకరాచార్యుల వారు, తన పరివార శిష్యులతో ధర్మ ప్రచారం కోసం దేశాటన  జరుపుతూ ఇక్కడ పర్యటిస్తూన్నప్పుడు, ఆయన ఒక చిత్రం చూశారు దొరా! ఒక సర్పం ప్రసవిస్తున్నఒక కప్పకు ఎండ పడకుండా తన పడగ నీడ పడుతున్న దృశ్యం , ఆయన చూసి ఆశ్చర్యపడ్డారు , ఈ స్థల మహత్యం గొప్పదని గమనించారు .  అంతే కాక ఇక్కడ వరకు వచ్చేసరికి మండన మిశ్రుడి భార్య ఐన ఉదయ భారతి సరస్వతి మూర్తిగా మారి పోతుంది. ఆ కధ చాలాపెద్దది ఇంకోమారు చెప్తాను దొరా! ఈ రెండు సంఘటనలు చూసిన  ఆయన  ఇక్కడే మెదటి మఠం నిర్మించాలని తలచి మఠాన్ని స్థాపిస్తారు . ఆది శంకరుడు ఇక్కడ 12 సంవత్సరాలు గడిపారని చెప్తారు. అంత గొప్ప పుణ్యక్షేత్రం  ఈ శృంగేరి.”
“మరి ఆ మహాపురుషుడేనా ఈయన? ”
” కాదు దొరా అది జరిగి చాలా ఏళ్ళైంది . ఈయన ఆ గురు పరంపరలోనివారే ! వీరంతా బాల్యంలోనే  పీఠాన్ని చేరి వేద వేదాంగాలూ , శంకరాచార్యుల వారు ప్రవచించిన విశేషాలన్నీ అధ్యయనం చేస్తారు దొరా ! వీరంతా బ్రహ్మచారులు, ఎవ్వరూ వారిని ముట్టుకోడం కాదుగదా! దరిదాపులకు వెళ్ళనే ఝడుస్తారు , స్త్రీలైతే బహు దూరం నుంచీ దర్శించవలసినదే! వారు అనుగ్రహ భాషణంలోని ఆధ్యాత్మిక విషయాలు చాలా గొప్పవి దొరా! ఒక్కటి  ఆచరిస్తే  చాలు జన్మ సార్ధకమవుతుంది.”                                                                                                                                   దూరం  నుంచీ ఆ ఆచార్యులను గమనించిన ధామస్ ” ఆహా! ఆ ముఖ వర్చస్సెంత గొప్పగా ఉంది! వెయ్యి వాల్టుల బల్బు వెలుగుతున్నట్లుంది వారి తేజస్సు! మరి బాపన్నా! ఆచార్యుల చెంతగా ఉన్న ఆ స్త్రీ మూర్తి  ఎవరు? స్త్రీలకు ప్రవేశమే లేదన్నట్లు చెప్పావు ? మరి వారికి అంత దగ్గరగా ఉన్న ఆ అందమైన ,  అద్భుతమూర్తి, టీనేజ్ గాళ్  !ఎవరు బాపన్నా! వెళ్ళి తెల్సుకుని వస్తావా? ఈజ్ షీ హిజ్ సిస్టర్ !”                                                                                                                          ” దొరా! మాకక్కడ ఎవ్వరూ స్త్రీమూర్తి కనిపించడం లేదే! మీకెవరు కనిపిస్తున్నారు?”
” అదో బాపన్నా! అంత బాగా కనిపిస్తుంటే లేదంటావేం? వెళ్ళి అడిగిరాపో?” అన్నాడు ధామస్ దొర .
దొర ఆదేశం మేరకు బాపన్న  చేతులు కట్టుకుని  దగ్గరగా వెళ్ళి వినయంగా , ఆచార్య శిష్యులకు తమ దొర సందేహం విన్నవించాడు .
ఆ శిష్యుడు ఆశ్చర్యంగా ”  అక్కడ మాకెవ్వరూ స్త్రీమూర్తి కనిపించడం లేదే ! అసలిక్కడ స్త్రీలకు ప్రవేశమేలేదే?” అన్నాడు.                                                                                                                                                        బాపన్న” ఔ  స్వామీ! మాకూ కనిపించడంలేదు . కానీ మా దొరకు కనిపిస్తున్నదిట! అడిగి వివరం తెల్సుకు రమ్మన్నారు. పీఠాధిపతులకు విన్నవించండి”అన్నాడు.
ఆ శిష్యుడు పీఠాధిపతులను సమీపించి , ఆ దొరగారి సందేహాన్ని  చెప్పగానే  , ఆశ్చర్యంగా ఆయన తలెత్తి దూరంగా గుఱ్ఱం దిగి తననే దీక్షగా చూస్తున్న ఆ దొరను చూసి,” నాయనా! నా సమీపంలో ఉన్నది శారదా మాత! ఆ తల్లి దర్శనం ఎవరికో నిష్టగా గాయత్రి  చేసే వారికి కానీ లభించదు . నేను ఇక్కడ ప్రవచిస్తున్నప్పుడంతా ఆ మాత  నా సమీపంలో ఉండి సద్వాఃక్కులను నా నోట పలికిస్తుంటుంది . నాశిష్యులైన మీరే కాంచలేని  ‘అమ్మ’ను  ఆ దొర దర్శించాడంటే  ఆయన పూర్వజన్మలో భారతదేశంలో జన్మించి , గాయత్రీ జపం సంపూర్ణంగా , నిష్టగా  గావించి  ఏదో ఒక కారణాంతరంవల్ల ఆంగ్లేయుడై , ఆ ప్రాచ్యదేశంలో జన్మిం చాడు. నేను  పీఠాధిపతిని కనుక ఆయనకు నమస్కరించరాదు .  లేనిచో  ఆయన  నమస్కార అర్హుడని వెళ్ళి చెప్పిరా!” అని శృంగేరీ  పీఠాధిపతి  చెప్పిపంపారు. ‘
“అదిరా గాయత్రీ మంత్ర మహత్యం  అర్ధమైందనుకుంటా ! నియమంగా భక్తితో  జపించిన వారికి  ఈ జన్మలోనే కాక మరు జన్మలోనూ రక్షణ నందిస్తుంది.” అని తాతగారు వివరంగా చెప్పారు. .
పిల్లలిద్దరూ ” మన్నించండి  తాతగారూ!! మాకివన్నీతెలీక తేలిగ్గా మాట్లాడాము. మాకూ ’ గాయత్రి’ ఉపదేశించండి.. ఈ వేసవిలో ఇక్కడ ఉన్నన్నాళ్ళూ మీతో పాటు  రోజూ  గాయత్రి  చేస్తాము . మా ఊరువెళ్ళాక వీలున్నంత సేపు నిత్య గాయత్రీ చేసేందుకు ప్రయత్నిస్తాము.”  అన్నారు.
 
 
 
 
 
 
మీ రచనలు పంపవలసిన చిరునామా: editor@maalika.org
మాలిక పత్రిక ఈ  నెల సంచికలోని విశేషాలు:
0.  పుస్తకాల పండగ గురింఛిన సంపాదకీయం
పుస్తకం హస్తభూషణం
1. బ్నింగారు రచించగా ఝాన్సీ గళంలో ఈ సారి పెళ్లానికి ప్రేమలేఖ గురించి ఏం చెప్తున్నారో మరి
పెళ్లానికి ప్రేమలేఖ
2.  పసుపులేటి గీతగారు అద్దం గురించి చెప్పే ముచ్చట్లు
అద్దం
3.  పారశీక చందస్సులో మోహనరావుగారు మధుశాల గురించి చెప్తున్నారు.
మధిర – మధుశాల
4. శ్రీమతి అంగులూరి అంజనీదేవిగారి సీరియల్ లో దేదీప్య, అభిరాంల మధ్య పరిచయం పెరిగి ప్రేమగా మారిందా..
మౌనరాగం – 2
5. అబ్దుల వాహెద్ గారు ఈసారి కూడా షకీల్ బదాయూనీ గజల్స్ వివరిస్తున్నారు.
గజల్స్ – షకీల్ బదాయూనీ
6. మంధా భానుమతిగారు చారిత్రక సాహిత్య కధలలో ఈసారి అఫురూపమైన స్నేహం గురించి చెప్తున్నారు.
తెలుగు వెలుగుల స్నేహం
7.  గాసిప్స్ కాదు ఉపయుక్తమైన Gausips అంటూ స్త్రీలలోని గర్భాశయ సమస్యలగురించి వివరాలు అందిస్తున్నారు డా.గౌతమి.
గర్భాశయపు సమస్యలు -1
8. ప్రముఖ రచయిత్రి పొత్తూరి విజయలక్ష్మిగారి కొత్త పుస్తకం గురించి జి.ఎస్.లక్ష్మిగారు కొన్ని ఆసక్తికరమైన విషయాలు చెప్తున్నారు…
కొంచెం ఇష్టం – కొంచెం కష్టం
9. మీకు కవితలు తెలుసుకదా. పెద్ద కవితలు, చిన్న కవితలు కాక ఏకవాక్య కవితలను రచించి వాటిని ఒక పుస్తకంలా అచ్చువేసారు. మరి ఆ పుస్తకం గురించి జగద్ధాత్రి ఏం చేప్తున్నారో చూడండి..
ఏకవాక్యం రసాత్మకం
10.  మీకు హైదరాబాదు చుట్టుపక్కల ఎన్ని సందర్శనీయమైన ఆలయాలు ఉన్నాయో తెలుసా. ఒక్కరోజులోనే ఆ ఆలయాలకు వెళ్లి రావొచ్చు కూడా . నమ్మట్లేదా. ఐతే ఈ పుస్తకం గురించి తప్పకుండా తెలుసుకోవాల్సిందే..
యాత్రాదీపిక  
11. సంగీత దర్శకుడు సురేష్ మాధవపెద్దిగారు ఈసారి సరిగమలు-గలగలలులో పెండ్యాల నాగేశ్వరరావుగారి గురించి తన అనుభవాల గురించి మరోసారి గుర్తు చేసుకుంటున్నారు.
సరిగమలు – గలగలలు 3 – పెండ్యాల 
12. ప్రధానమంత్రిమీద హత్యాయత్నం జరగబోతుందని చెప్పడానికి దిశ ఎంతగా ప్రయత్నించిన జరగవలసిన దారుణం జరిగిపోయింది.
సంభవం – 7
13. పాకిస్తాన్ లో చిక్కుపడ్డ చైతన్య, ప్రనూష మొదలైనవారు క్షేమంగా తిరిగివచ్చారా? అక్కడే సైన్యం చేతిలో హతమయ్యారా? ఈ సీరియల్ చివరిభాగంలో చదవండి..
ఆతడే ఆమె సైన్యం – 6

 
డిసెంబర్ నెల. అప్పుడే సంవత్సరం చివరాఖరుకు వచ్చేసింది. తెలుగువారి  పెద్ద పండగలన్నీ ఐపోయాయి. చలిగాలులు మొదలయి గిలిగింతలు పెడుతుంది. కాని చాలా మంది  ఈ నెలలోనే వచ్చే ఇంకో పండగ కోసం ఎదురుచూస్తూ ఉన్నారు.  పండగ కదా అని అందరూ జరుపుకోరు. సంతోషించరు. ఆ పండగలోని అంశాలు, విశేషాలంటే ప్రేమ ఉన్నవారు మాత్రమే ఎప్పుడెప్పుడొస్తుందా అని ఎదురుచూస్తూ, రోజులు లెక్కపెడుతూ ఉంటారు. కొన్నేళ్ళుగా, దక్షిణభారత దేశంలోని అనేక నగరాల్లో శీతాకాలంలోనే  ఈ  పండగ జరుగుతోంది. ఇది కూడా కన్నుల పండువుగానూ ఉంటోంది. రుచుల విందు కూడా  పెడుతోంది, ఐతే, నోటికి కాదు, బుర్రకి. ఇంకా అర్ధం కాలేదా. అదేనండి  డిసెంబరు నెలలో హైదరబాదులోనూ, జనవరిలో విజయవాడలో  జరిగే ముఖ్యమైన పండగ పుస్తకాల పండగ. పుస్తకాలను నమిలి మింగేసె ప్రేమికులకు ఓ విశేషమైన పండగ …. పుస్తక ప్రదర్శన.
 
పుస్తకం మనకున్న ఓ మంచి నేస్తం.. ఇది తెలిసిందే కొత్తగా చెప్పేదేముంది. దాదాపు ప్రతీమనిషి జీవితంలో పుస్తకంతో అనుబంధం ఉంటుంది.. సాంకేతికంగా ఎంత అభివృద్ధి చెందినా. కంప్యూటర్, అంతర్జాలం ఆధారంగా ప్రపంచం మన ముంగిట్లోకి వచ్చినా కంప్యూటర్, మొబైల్ ఫోన్, ఐపాడ్ మొదలైనవాటిలో పుస్తకాలు చదివే వీలు ఉన్నా.. పుస్తకాన్ని కొని అందరికీ దూరంగా, మనదైన లోకంలో ఒక్కో పేజీ తిప్పుకుంటూ ఆ స్పర్శని అనుభవిస్తూ అందులోని అక్షరాల వెంట ఒకోసారి నిదానంగా, ఒకోసారి హడావిడిగా పరిగెడుతూ కథలో పూర్తిగా మునిగిపోవడం పుస్తకప్రియులకు అనుభవైకవేద్యమే కదా.. ఇప్పటికే ఇంట్లో ఎన్ని పుస్తకాలున్నా ఇంకా ఏదో లోటు. ఇంకా అన్వేషించాలి. కొనాలి. చదవాలి అనే ఆరాటం . ఈ ఆరాటానికి, అన్వేషణకు పుస్తక ప్రదర్శన సరైన పరిష్కారం… వందల కాదు కాదు వేల పుస్తకాలు ఒక చోట మనకోసం కొలువై ఉంటాయి. ఒక్కసారి ఈ ప్రదర్శనలోకి అడుగుపెడితే “అటు నేనే ఇటు నేనే” అన్నట్టు ఎటు చూసినా పుస్తకాలు!… ముందుకు వెళితే పుస్తకాలు, వెనక్కి చూస్తే పుస్తకాలు, పక్కకు జరిగితే పుస్తకాలు!  పెద్దలు, పిల్లలు అందరికోసం  ఊపిరి సలపనివ్వకుండా ఉక్కిరిబికిరి చేస్తూ “నన్ను చదువు అంటే నన్ను చదువు” అని పోటీపడుతూ  ఆహ్వానిస్తూ ఉంటాయి. ఏది కొనాలో, ఎది వదులుకోవాలో అర్ధం కాదు. అన్నీ కావాలనిపిస్తుంది.
పదండి మరి ఎల్లుండి అంటే 7వ తారీఖునుండి 14 వరకు హైదరాబాదు పుస్తకప్ర దర్శనను సందర్శించి చలం, బాపిరాజు, విశ్వనాధుడు, దేవులపల్లి, కొ. కుటుంబరావు, కొవ్వలి, యద్ధనపూడి, శ్రీనాధుడు, బీనాదేవి, నోరి నరసింహశాస్త్రి,వేటూరి, బాపు,  పిలకా గణపతి శాస్త్రి, మొదలైనవారి నుండి ఈనాటి మేటి రచయితలను పలకరించి, నచ్చినవాళ్లని ఇంటికి తెచ్చేసుకుందాం. ఎక్కడ అంటే ఇందిరా పార్కుకు ఎదురుగ్గా ఉన్న ఎన్.టీ.ఆర్ స్టేడియంలో..
అందుకే  అనేది గతకాలపు నానుడి. పుస్తకం మస్తిష్క మధన సాధనం అనేది నేటి నానుడి.
రచన: బ్నిం
గళం ; ఝాన్సీ
 
అనగనగా బ్నిం కధలు…
కథలో వినే కథ ‘పెళ్ళానికి ప్రేమలేఖ ‘చాలా మందికి నచ్చిన కథలలో ఒకటి- ఇందులో రెండు పాయింట్ల కలనేత కథని కనీళ్ళతో తడిపింది-‘ఝాన్సీ’ చదివారు. భర్త చనిపోయిన భార్యకి ముత్తయిదువు వేషం తీసేయడానికి ఆడంగులు పడే ఆరాటం..ఆ ఉబలాటం చూస్తే సంప్రదాయాన్ని సర్వనాశనం చెయ్యాలన్న కోపం-బాధా కలిగేది- ఇది వాస్తవ సంఘటన లోంచి కలిగిన వేదనే- ఇక రెండోది థేంక్స్ చెప్పడం, చేతకానితనానికి జాలి పడుతూ రాసింది- నాకు ఈ పాయింటు కూడా చాల విలువైనది- భార్యని మనసులో ఎంత మెచ్చుకుంటాడో ప్రతి మగాడూ-కానీ ఒక్కసారైనా థేంక్స్ చెప్పడు. చెప్పక్కర్లేదు, కనీసం ‘తన ‘ఆనందాన్ని వ్యక్తపరచడు! ఆయనగారు మొగుడు. మామూలు మగాడికన్నా ‘స్ట్రిక్ట్’ గా ఉంటాడు…కానీ ఫలితం..?
 

రచన: పసుపులేటి గీత
ఎవరు, ఎప్పుడు
తగిలించారో గానీ
మకిలి పట్టిన మా పడమటింటి గోడకు ఓ అద్దాన్ని
అమ్మకంట్లో నీటిచుక్కలా
అదెప్ప్పుడూ అలా గోడనంటి పెట్టుకుని
వేలాడుతూనే వుంటుంది
మసిబారిన దాని మీద ఏ అమ్మ బొమ్మయినా
ముసురు పట్టిన మబ్బు తునకలా కనపడుతుంది.
అమ్మ నుదుట కుంకుమ వెనుక దాగిన ముడతల్లా
అద్దం వెనక అణగారిన
ప్రతిబింబాలెన్నో!
ఎన్ని ముఖాకృతులకు
ఎన్ని ఎగదన్నే దుఃఖచిత్తరువులకు
పౌడరు అద్దిందో
కాటుక రేఖలు తీర్చిందో
కుంకుమ దిద్దిందో
ఆ అద్దం?
ఎన్ని దుఃఖాకృతులకు
మేలి ముసుగులు వేసిందో ఆ అద్దం?!
ఏడ్చి ఏడ్చి చెదరిన కాటుకను
ఆ అద్దంలో చూసే సరి దిద్దుకునేది మా అక్క
ఫెళ్ళున పగలబోయే జీవితంలొకి
మెళ్ళో మంగళసూత్రంతో
మెట్టిన మా ఇంటి ఆడవాళ్ల ఐదోతనానికి ఆ అద్దమే సాక్షి
గర్భాదానం గదిలోకి వెళ్ళే
మా ఇంటి ప్రతి ఆడపడుచూ
ఆ అద్దం ముందే అలంకరించుకునేది
చిటికెడు కుంకుమ కోసం
చచ్చిపోయిన చిరునవ్వులన్నీ
ఆ అద్దం వెనుకే మణగిపోయాయి
ఎన్ని మీసాలు దువ్విందో,
ఎన్ని క్రాపింగులు సరి చేసిందో
మా ఇంటి అద్దం
మగవారి దర్పానికి తళతళా వణికేది
ఎన్ని కళ్ల ఎర్ర జీరలలో
కాలిపోయిందో మా ఇంటి ఆడతనపుటద్దం!
వెన్ను విరిగిన ప్రతిబింబాలెన్నో!
అద్దాన్ని అడిగితే చెబుతుంది
ఐదో తనానికి అమ్ముడుపోయిన
అమ్మల గురించి, అమ్మమ్మల గురించి!!
      రచన: జెజ్జాల కృష్ణ మోహన రావు    
 
 
నన్నయభట్టు వ్రాసిన ఆంధ్రమహాభారతములో శకుంతలోపాఖ్యానము చాల ప్రసిద్ధమైనది.
దుష్యంతమహారాజు మృగయావినోదములో ఆసక్తుడై అడవిలో వేటాడి, తరువాత కణ్వాశ్రమమును సమీపిస్తాడు. అప్పుడు ఆ ఆశ్రమమును వర్ణిస్తూ నన్నయభట్టు వ్రాసిన రెండు పద్యములను క్రింద పరిచయము చేస్తున్నాను –
 
మానిని లేక మదిర  – భ/భ/భ/భ/భ/భ/భ/గ,  యతి [ 1, (7,) 13, (19) ]
ఏచి తనర్చి తలిర్చిన క్రోవుల – నిమ్మగు ఠావుల జొంపములం-
బూచిన మంచి యశోకములన్ సుర-పొన్నల బొన్నల గేదగులం
గాచి బెడంగుగ బండిన యా సహ-కారములం గదళీ తతులం
జూచుచు వీనుల కింపెసగన్ విను-చున్ శుకకోకిల సుస్వరముల్
– నన్నయభట్టు, మహాభారతము, ఆదిపర్వము 4-20
 
కవిరాజవిరాజితము లేక హంసపద – న/జ/జ/జ/జ/జ/జ/లగ, యతి [ 1, (8,) 14, (20) ]
చనిచని ముందట నాజ్యహవిర్ధృత – సౌరభధూమలతాతతులన్
బెనగిన మ్రాకుల కొమ్మలమీద న-పేత లతాంతములైనను బా-
యని మధుపప్రకరంబుల జూచి జ-నాధిపుడంత నెఱింగె దపో-
వనమది యల్లదె దివ్యమునీంద్రు ని – వాసము దానగు నంచునెదన్
– నన్నయభట్టు, మహాభారతము, ఆదిపర్వము 4-20
 
దారిలో బాగుగా పెరిగి ఉన్న వెదురు చెట్లు, అందముగా ఉండే పొదలు, విరబూసిన మోదుగు చెట్లు, పొన్నలు, మొగలి, మామిడి, అరటి మున్నగు పుష్ప, ఫల వృక్షాలను చూస్తూ, చిలుకల, కోయిలల పాటలను వింటూ నడుస్తున్నాడు. అలా ముందు నడుస్తుంటే నేతిని హోమకుండములలో పోయగా వచ్చిన మంచి సువాసనతో నిండిన పొగలను, చెట్లను చుట్టుకొన్న తీగలపై శోభిల్లే పూలను వీడని తుమ్మెదలను చూచి ఇది ఒక తపోవనము లేక ఒక మునిపుంగవుని నివాస స్థానము అని అనుకొంటాడు. ఇది ఈ పద్యముల భావార్థములు.
 
ఇందులో మొదటి పద్యము మానినీ వృత్తములో వ్రాయబడినది. ఆ తపోవనములో దుష్యంతుడు మానినీమణి అయిన శకుంతలను దర్శించి పెండ్లి చేసికొంటాడు. అందువలన మానినీ వృత్తములో పద్యమును వ్రాయడము ఉచితమే కదా! ఈ మానినీ వృత్త పాదములకు వరుసగా ఏడు భ-గణములు (UII), చివర ఒక గురువు (U) ఉంటుంది. ఈ మానినీవృత్తములోని మొదటి  గురువుకు బదులు రెండు లఘువులను ఉంచితే మనకు రెండవ పద్యపు అమరికయైన కవిరాజవిరాజితము లభిస్తుంది.  ఈ రెండు పద్యాలకు నన్నయ ఒక్క యతినే వాడాడు. తరువాతి కాలపు కవులు నేను కుండలీకరణములలో ఇచ్చిన వాటితోబాటు మూడు యతులను ఉంచినారు.
 
మానిని, కవిరాజవిరాజితములకు లయ ఒక్కటే, ఏడు చతుర్మాత్రలు, చివర రెండు మాత్రలు.  సంస్కృతములో మానినిని మదిరా అనియు, కవిరాజవిరాజితమును హంసపద మనియు అంటారు. ఈ కవిరాజవిరాజితములో ఆది శంకరులు యమునాష్టకమును  , రామకృష్ణకవి  సుప్రసిద్ధమైన మహిషాసురమర్దిని స్తోత్రమును    వసంతకుమారి గాత్రములో   రచించారు.  ఈ వృత్తములు గొప్ప తాళ వృత్తములు, అనగా వీటిని చక్కగా తాళముతో పాడుకొనవచ్చును.  అన్ని పద్యాలను రాగయుక్తముగా పాడుకొనవచ్చును, కాని అందులో కొన్నిటికి మాత్రమే తాళయుక్తముగా పాడుకొనడానికి వీలయ్యే అమరికలు ఉంటాయి. ఇట్టి చతుర్మాత్రలు ఉండే అమరిక మరొకటి కూడ ఉన్నది, ఆ వృత్తమును బంధురము అంటారు.  క్రింద సుమారు పండ్రెండు సంవత్సరాలకు ముందు నేను వ్రాసిన ఒక బంధుర వృత్తము.
 
బంధురము – న/న/న/న/మ/స/స/స, యతి (1, 9, 15, 21)
 
లవ కుశు లిరువురు – లలిత పదాలన్ – రాగముతో పలు – రామ కథల్
యువ నవ మధురత – లుబుకు గళాలన్ – యోగి మహర్షియు – నొజ్జవగన్
శ్రవణములకు నతి – సరసత తోడన్ – సా-గ-ని మా-పని – సామ మనన్
వివిధ కవనముల – బిరబిర పాడన్ – వేగెను జానకి – వెన్నునికై
 
ఇది వాల్మీకి ఆశ్రమములో లవకుశులు రామాయణమును నేర్చుకొనే సందర్భములో సీత రామునికోసం బాధపడే దృశ్యము. ఈ పద్యములో మఱొక గమ్మత్తు కూడ ఉన్నది. ఇందులోని మొదటి 14 అక్షరాలు కమలవిలసిత లేక సురుచిర అనే వృత్తమునకు, తఱువాతి పది అక్షరాలు పంక్తి అనే పద్యానికి సరిపోతాయి.  అనగా బంధురము అనే వృత్తములో కమలవిలసితము, పంక్తి అనే రెండు వృత్తాలను ఇమిడించవచ్చును.  అనగా బంధురము మాతృక, కమలవిలసిత పంక్తులు తనయలు. క్రింద ఆ వృత్తములు –
 
కమలవిలసితము – న/న/న/న/గగ, యతి (1, 9)
లవ కుశు లిరువురు – లలిత పదాలన్
యువ నవ మధురత – లుబుకు గళాలన్
శ్రవణములకు నతి – సరసత తోడన్
వివిధ కవనముల – బిరబిర పాడన్
 
పంక్తి – భ/భ/భ/గ, యతి (1, 7)
రాగముతో పలు – రామ కథల్
యోగి మహర్షియు – నొజ్జవగన్
సా-గ-ని మా-పని – సామ మనన్
వేగెను జానకి – వెన్నునికై!
 
ఈ బంధుర వృత్తపు సంగతి, గర్భకవిత్వము ఆసక్తి ఉన్నవారికి ఉపయోగపడవచ్చును అని మీకు తెలిపాను.  ఇంతకు ముందే మానినికి మదిరా అని పేరున్నదని మీకు చెప్పాను. మదిర ఎక్కడుంటుంది?  మదిర మధుశాలలో ఉంటుంది గదా?  ఈ ఏడు చతుర్మాత్రల లయతో, చివర ఒక గురువుతో మాత్రాఛందస్సులో 1935లో హరివంశరాయ్ బచ్చన్ మధుశాల అనే ఒక ఖండకావ్యాన్ని   హిందీలో వ్రాసారు. ఓమర్ ఖయ్యాం రుబాయీల ప్రభావము ఇందులో కనబడుతుంది. సూఫీ సిద్ధాంతాలను కూడ ఇక్కడ గమనించవచ్చును. ఈ పుస్తకము త్రాగుడును ప్రోత్సాహము చేస్తుందని కొందఱు పుకారు చేయగా, మహాత్మునివంటి వారు, అది సరికాదన్నారు.
 
మధుశాలలోని ఛందస్సు వివరాలు – ప్రతి పద్యానికి నాలుగు పాదములు, పాదమునకు ఏడు చతుర్మాత్రలు, ఒక గురువు, మొదటి, రెండవ, నాలుగవ పాదములకు అంత్యప్రాసలు. మొత్తము 135 పద్యములు ఉన్నాయి ఇందులో. కొన్నిటికి తెలుగులో అదే ఛందస్సులో నా అనువాదాలను చదువవచ్చును.  నేను కూడ ప్రతి పాదమునకు ఏడు చతుర్మాత్రలు, ఒక గురువును ఉపయోగించాను, ప్రతి రెండు పాదములకు ప్రాసను వాడినాను. అంత్యప్రాసను ఎల్లవేళలలో పాటించుటకు వీలుకాలేదు. కొన్ని చోటులలో చివరి అక్షరమునకు గురువుకు బదులుగ లఘువును వాడినాను, కాని పాడేటప్పుడు, అది గురుతుల్యమే.  ఐదవ చతుర్మాత్రాగణముతో అక్షరయతినో లేక ప్రాసయతినో ఉపయోగించాను.
 
మృదు భావోం కే అంగూరోం కీ ఆజ బనా లాయా హాలా,
ప్రియతమ, అపనే హీ హాథోం సే ఆజ పిలాఊఁగా ప్యాలా,
పహలే భోగ లగా లూఁ తేరా, ఫిర ప్రసాద జగ పాఏగా,
సబసే పహలే తేరా స్వాగత, కరతీ మేరీ మధుశాలా 1
 
మదిరను జేసితి నీకై నేనిట – మృదు భావమ్ముల ద్రాక్షలతో  
అధరమ్ములకును నందించెద ప్రియ – యా మధుపాత్రను జేతులతో 
నీకే ముందుగ నైవేద్యమ్మది – నిఖిలమ్మున కా పిదపేగా 
నీకే ముందుగ నా మధుశాలయు – నిజముగ స్వాగత మన్నదిగా  
 
ప్రియతమ, తూ మేరీ హాలా హై, మైం తేరా ప్యాసా ప్యాలా,
అపనే కో ముఝమేం భరకర తూ బనతా హై పీనేవాలా,
మైం తుఝకో ఛక ఛలకా కరతా, మస్త ముఝే పీ తూ హోతా,
ఏక దూసరే కీ హమ దోనోం ఆజ పరస్పర మధుశాలా 3
 
నీవే నా మదిరవుగా ప్రియతమ – నేనే తృష్ణకు పాత్రనుగా  
నీవో నిన్నే నాలో నింపుచు – నీవయ్యెదవు సురాసువుగా 
నే నిను నింపెద తొణికిసలాడగ – నీవో త్రాగెద వీనన్ను 
నేనును నీవును జేరగ నయ్యెను – నేడిక్కడ మధుశాలగను 
 
మదిరాలయ జానే కో ఘర సే చలతా హై పీనేవాలా,
’కిస పథ సే జాఊఁ?’ అసమంజస మేం హై వహ భోలాభాలా,
అలగ-అలగ పథ బతలాతే సబ పర మైం యహ బతలాతా హూఁ –
’రాహ పకడ తూ ఏక చలా చల, పా జాఏగా మధుశాలా 6
 
మదిర పిపాసియు వెడలగ దలచెను – మధుశాలకు నింటిని వదలి 
అది సరి దారియె యిది సరి దారియె – యని కలగెను మదిలో గదలి 
ఇది సరి యది సరి యను నొక్కొక్కరు – యెది సరియో నే జెప్పెదను 
పదములతో నొక ద్రోవను ద్రొక్కుము – మధుశాలను జూతువు తుదకు  
 
జగతీ కీ శీతల హాలా సీ పథిక, నహీం మేరీ హాలా,
జగతీ కే ఠండే ప్యాలే సా పథిక, నహీం మేరా ప్యాలా,
జ్వాల సురా జలతే ప్యాలే మేం దగ్ధ హృదయ కీ కవితా హై,
జలనే సే భయభీత న జో హో, ఆఏ మేరీ మధుశాలా 16
 
ఎల్లెడ సురవలె నా మధు విక్కడ –చల్లగ నుండదు పయనికుడా 
ఎల్లెడ గల యా గిన్నియవలె నిది – చల్లగ నుండదు పయనికుడా 
మండెడు చషకము మండెడు మదిరయు – మండెడు హృదయపు కవిత గదా 
మండుచు నంచును భయపడ వద్దీ – మధుశాలకు రా ధైర్యముగా 
 
ఏక బరస మేం, ఏక బార హీ జగతీ హోలీ కీ జ్వాలా,
ఏక బార హీ లగతీ బాజీ, జలతీ దీపోం కీ మాలా,
దునియావాలోం, కిన్తు, కిసీ దిన ఆ మదిరాలయ మేం దేఖో,
దిన కో హోలీ, రాత దివాలీ, రోౙ మనాతీ మధుశాలా 26
 
ఒక వరుసములో ఒక మారే యా – హోలీ పండుగ వచ్చునుగా 
ఒక వరుసములో ఒక ఆటే గద –ఒక మారే దీపావళిగా 
రండీ మధుశాలకు నెపుడైనను –రండోయీ చూడండోయీ 
పండుగ యెప్పుడు రేతిరి దివ్వెలు – పగలగు హోలీ యిచటోయీ 
 
ఇటీవలే దివంగతులయిన మన్నా డే కంఠములో మధుశాలలోని రుబాయీల నిక్కడ   వినవచ్చును.

 
 
 
 
 
 
 
రచన:  అంగులూరి అంజనీదేవి
 
 
 
 
సూర్యుడు దేదీప్య మానంగా వెలుగుతూ, తను చూడని అందం ఇంకెక్కడైనా దాగి వుందా? అని ప్రపంచంపై పరిశోధన చేస్తున్నాడు.
కాలేజీలో క్లాసులు సీరియస్‌ గా నడుస్తున్నాయి.
సీనియర్స్‌ అంతా కలసి ‘మేనేజ్‌మెంట్‌ మీట్‌’ డేట్‌ని డిక్లేర్‌ చేశారు.  అన్ని కాలేజీలకెళ్లి జూనియర్స్‌ని ఇన్‌వైట్‌ చేశారు.
ఉదయం పదిగంటలకి మేనేజ్‌మెంట్‌ మొదలైంది.
సీనియర్స్‌ చెప్పినట్లుగానే జూనియర్స్‌ ‘డ్రస్‌కోడ్‌’లో వచ్చారు.
అభిరాం సీనియర్‌ కాబట్టి వర్క్‌ బిజీలో వున్నాడు.
లక్ష్యాన్వేష్‌ దేదీప్యతో మాట్లాడాలని ఎంత ట్రై చేసినా చాన్స్‌ యివ్వలేదామె. ఇక లాభం లేదనుకొని ఫ్రెండ్స్‌తో మాట్లాడుతూ ఆమెనే చూస్తూ కూర్చున్నాడు. అతని మనసెక్కడుందో కావ్యకి తెలుసు. దేదీప్యాతో మాట్లాడే అవకాశం కల్పించమని అతను కావ్యను ఎన్నోసార్లు అడిగాడు.  ఎలాగైనా తామిద్దర్ని కలపమని రిక్వెస్ట్‌ కూడా చేశాడు. కావ్య మొబైల్‌కి కాల్‌ చేసి దేదీప్య కిమ్మనేవాడు.  మెసేజ్‌లు పంపి  దేదీప్యకి చూపించమనేవాడు.  మొబైల్‌ వైపు చూడకుండానే ‘‘నాకిలాంటివి నచ్చవు  కావ్యా’’, అనేది దేదీప్య. కావ్యకి ఏం చేయాలోతోచేది కాదు.  దేదీప్య తనని గుర్తించి, ప్రేమించాలన్న పట్టుదల అతనిలో రోజురోజుకి పెరుగుతోంది.
డిఫరెంట్‌ కాలేజీల నుండి వచ్చిన ఇంట్రెస్ట్‌ వున్న జూనియర్స్‌ని పిలిచి సీనియర్స్‌, బిజినెస్‌ క్విజ్‌, బిజినెస్‌ బాజీగర్‌, మార్కెటింగ్‌ వార్‌ ఫేర్‌ గేమ్స్‌ని కండక్ట్‌ చేస్తున్నారు.
దేదీప్య యాక్టివ్‌గా ‘యాకంరింగ్‌’ చేస్తూ అందర్ని ఆకట్టుకుంటోంది. దేదీప్యని ‘మేడమ్‌, మేడమ్‌’ అంటూ అదర్‌ కాలేజి స్టూడెంట్స్‌ ఎవరెవరికి ఎక్కడ గేమ్స్‌ కండక్ట్‌ చేస్తున్నారో డౌట్స్‌ క్లియర్‌ చేసుకుంటున్నారు.
అందరిలో దేదీప్య ఎక్కడ కన్పిస్తే అక్కడ అందమైన బట్టర్‌ఫ్లై వాలినంత అందంగా అన్పిస్తుంటే లక్ష్యాన్వేష్‌ తన సెల్‌తో ఫోటోలు తీసుకున్నాడు.
ఫార్మల్‌ యాక్టివిటీస్‌ ముగిసిన తర్వాత ఇన్‌పార్మల్‌ యాక్టివిటీస్‌ సాయంత్రం ఐదుగంటలకి మొదలయ్యాయి.
ఇన్‌ఫార్మల్‌ యాక్టివిటీస్‌కి కూడా యాంకరింగ్‌ గా దేదీప్యనే చేస్తోంది.  గోల్డ్‌ కలర్‌ శారీలో వున్న దేదీప్య చందనాబ్రదర్స్‌ యాడ్‌లో కన్పించే మోడల్‌లా అన్పిస్తుంటే అందరి చూపులు ఆమె మిాదనే వున్నాయి.
అదే విషయము దేదీప్యతో చెప్పాడు లక్ష్యాన్వేష్‌.
అభిరాం మాట్లాడితే వినాలని, తనని గుర్తిస్తే బావుండని తనవైపు చూస్తున్నాడో లేదోనని మధ్య, మధ్యలో అభిరాంనే చూస్తున్న దేదీప్యకి లక్ష్యాన్వేష్‌ మాటలు రుచించలేదు.  పైగా తన అందానికి దాసోహం అనేవాళ్లు పేలే  ప్రేలాపనలా అన్పించి నిర్లక్ష్యంగా పక్కకి తిరిగింది. ఆమె నిర్లక్ష్యపు నిశ్శబ్దంలో అతనికి పట్టు పరికిణిలో గుండ్రంగా తిరిగే పసిపిల్ల మొండితనం కన్పించింది.
చివరగా `లక్ష్యాన్వేష్‌ ‘దూమ్‌`2’ హిందీ సినిమాలోని సాంగ్‌కి దేదీప్య నే చూస్తూ డాన్స్‌ చేస్తుంటే, తననే చూస్తున్నాడని గమనించి కోపాన్ని పంటి బిగువున అణచుకుంటూ కావ్య దగ్గరికి వెళ్లి కూర్చుంది.
‘‘అన్వేష్‌ ఎంత బాగా డాన్స్‌ చేస్తున్నాడే. అతని బాడీ చూడు ఎంత ప్లెక్సిబుల్‌గా వుందో….’’ అంటూ అతన్నే చూస్తోంది కావ్య. ఒక్క క్షణం కావ్య వైపు చూసి…
‘‘ఆ డాన్స్‌ ఏందో, ఈ ఇంట్రస్ట్‌ ఏందో నాకైతే అర్థం కావడం లేదు’’. అంది దేదీప్య.
ఆ డాన్స్‌ అయ్యాక ‘ మేనేజ్‌మెంట్‌ మీట్‌’ ముగిసింది.
బాగా ఆలసిపోయిన దానిలా ఆవులిస్తూ తన చేతిని నోటి దగ్గర పెట్టుకున్న దేదీప్య సడన్‌గా తన ముందుకొచ్చి నిలబడిన లక్ష్యాన్వేష్‌ని చూసి ఉలిక్కిపడిరది. కావ్యకూడా ఇంచుమించు స్థితిలో వుంది.
‘‘నీ ఆవులింత కూడా నా కళ్లకి అందంగా వుంది దేదీప్యా!’’ అన్నాడు అతని మాటలకి కావ్య బిత్తరపోయింది. దేదీప్య ఏ మాత్రం తడబడకుండా.
‘‘ఓ.కె. ఒప్పుకుంటున్నా. అందంగా వుంది. అయితే ఏంటి?’’ అంది పొగరుగా తలఎగరేస్తు. ఆమెకు అతని దోరణి నచ్చటం లేదు.
వాళ్లు ముగ్గురు కాలేజి నుండి బయటకొచ్చి నడుస్తున్నారు. మేటర్‌ సీరియస్‌ అయ్యేలా వుందన్న భయంతో.
‘‘అన్వేష్‌! నువ్వు నీ కారులో వెళ్లు. మాతో నడవటం ఎందుకు’’? అంది కావ్య.
‘‘ప్రస్తుతం మీతో నడవటమే ఇష్టంగా వుంది. అందుకే నడుస్తున్నాను. నాకు ఆనందం లేని పని నేను ఏదీ చెయ్యను. అలా అని నేను స్వార్థపరుడ్ని కాదు.’’ అన్నాడు లక్ష్యాన్వేష్‌.
‘‘మెటారియలిస్ట్‌వా?’’ అంది కావ్య ‘‘అది కూడాకాదు ఎందుకంటే మెటీరియలిస్ట్‌ అనేవాడు అస్తమిస్తున్న సూర్యుడ్ని చూడటం కూడా టైం వేస్ట్‌ అనుకుంటాడట. నేనలాకాదు. అస్తమిస్తున్న సూర్యుడ్ని చూస్తూ కూడా ఆనందించగలను. అలా ఆనందిస్తూ జీవితానికి స్ఫూర్తినిస్తూ గడిపెయ్యాలనన్నదేనా ఆకాంక్ష’’. అన్నాడు.
దేదీప్యతో వాళ్ల క్లాస్‌ బాయిస్‌ ఎవ్వరూ ధైర్యంగా మాట్లాడరు. అది తెలుసు కావ్యకి.
‘‘ నీకు భయం లేదా అన్వేష్‌?  ఇలా మా వెంట….’’ అంటూ మధ్యలో ఆపేసింది. కావ్య ఏం మాట్లాడబోయిందో అతనికి అర్థమైంది.
‘‘భయం దేనికి కావ్యా! నేను ఇష్టపడ్తున్న అమ్మాయి నడుస్తున్న ఈ నేలను సైతం పదిమందిలో ముద్దుపెట్టుకోవటానికి కూడా నేను వెనుకాడను. అయినా నా మనసులోకలిగే భావాలను బయటపెట్టుకుంటే తప్పేంటి?  అప్‌కోర్స్‌ దానికి కూడా ధైర్యం కావాలనుకో….’’ అన్నాడు అన్వేష్‌.
లక్ష్యాన్వేష్‌ లాంటి వ్యక్తి మనసులో స్థానాన్ని సంపాయించుకున్న ఏ అమ్మాయి అయినా అదృష్టవంతురాలే. ఎందుకంటే అన్వేష్‌ లాంటి వాళ్లు తమలో పుట్టిన భావాన్ని తమ దోసిలిలో నింపుకొని జుర్రుకుంటారు. జుర్రుకోవటమే కాదు, ఆ భావాన్ని వేళ్ల సందుల్లోంచి జారిపోకుండా కాపాడుకుంటారు. అని మనసులో అనుకుంది కావ్య.
‘‘దీనికి నీ ప్రతిస్పందన ఏంటి దేదీప్యా?’ అంది కావ్య
‘‘ ఆ… ఇదో స్పందన! దీనికో ప్రతిస్పందన మళ్లా!’’ అంటూ కోపంగా నడుస్తున్న దేదీప్య కాలికి రాయి తగిలింది.
‘‘అబ్బా…’’ అంటూ ఏ దిక్కుకు చూడాలో తెలియని దానిలా మెల్లగా తన కాలివైపుచూసుకుంది.
‘‘చూసి నడువు దేదీప్యా!’’ అంటూ ఇద్దరు ఒకేసారి కంగారుగా ఆమె కాలివైపు చూశారు.
‘‘ఇట్స్‌ ఓ.కె.’’ అంది దేదీప్య.
అందరు ఇల్ల్లు చేరుకున్నారు.
‘మేనేజ్‌మెంట్‌ మీట్‌’ ఎలా జరిగింది వదినతో చెప్పి తన గదిలోకి వెళ్లింది దేదీప్య.
గదిలోకి వెళ్లాక ఒంటరిగా అన్పిస్తూ, అభిరాం గుర్తొచ్చాడు. ఆమెకు ప్రతిరోజు డైరీ రాసుకునే అలవాటు వుంది.
డైరీ చేతిలోకి తీసుకొని మెల్లగా బయటకొచ్చి బాల్కనీలో లైటు వేసి పూలకుండీల దగ్గర కూర్చుంది దేదీప్య.
వెన్నెల్లో ముడుక్కొని ఊరంతా నిద్రపోతోంది.
అభిరాం తలపుల చలిలో, తడిసిన చామంతిలా ఆమె మనసు వణుకుతోంది.
వెన్నెల్లో కొబ్బరాకునీడ ఆమె మీదపడి గాలికి కదులుతోంది.  తనకు నచ్చిన కౌగిలి నుండి విడివడి బద్దకంగా వళ్లు విరుచుకునే అమ్మాయి జడలోంచి రాలిన విరజాజుల్లా అక్కడే ఏపుగా పెరిగిన సన్నజాజి చెట్టులోంచి పువ్వులు రాలి తన పరిమళాన్ని అందిస్తున్నాయి.
దేదీప్య యాంకరింగ్‌ చేస్తున్నంతసేపు ఆమె చూపులు అభిరాం మీదనే వున్నాయి. అభిరాంని చూస్తున్నంతసేపు గాలికికదిలే నీటి అలల్లా ఆమె హృదయంలో  ఏదో కదలిక కంటిన్యూ అయింది. ఆమె చెక్కిలి చైతన్యం కళ్లలోకిపాకి పెదవి వంపులో కదలి, భావకెరటమై సున్నితంగా అతని చూపుల్ని ముద్దాడింది. ఆమె చెప్పే మాటలకి కదిలే ఆమె పెదవుల్ని అతను తన చూపులతో తాకి పులకించినట్లే ఫీలయింది. ఇప్పుడది ఓ అనుభూతిగా మారి ఆమె మనసులో దాహాన్ని పెంచుతోంది.
ఆ అనుభూతి సంతోషంగా మారి ఆమె పెదవులపై చిరునవ్వు అయింది.
ఆశ్చర్యం కాకపోతే!  ఈ సంతోషం తాకినంత బలంగా యింకే సంతోషం మనసును తాకదా? ఇదే సంతోషమా? తను సరిగ్గా పోల్చుకోలేకపోతోంది కాని దాహమే కాదు ఆకలిగా కూడా వుంది. ఈ ఆకలే ప్రేమేమో! ప్రేమ ఒక ఆకలా? తనిప్పుడు ఆ ఆకలితోనే బాధపడ్తుందా? కడుపు ఆకలి తీరకపోతే మనిషి బ్రతకలేనట్లు ప్రేమ ఆకలి తీరకపోతే మనసుబ్రతకదా?
ప్రపంచంలో అందరు హాయిగా నిద్రపోతుంటే తనొక్కతే ఒంటరిగా నిద్రపట్టక యిలా కూర్చోవటమేమిటి? దీన్నే ప్రేమంటారా?  అంతకన్నా యింకేమీ అనలేరా?  ఏ కవి చెప్పినా ఈ పేరే చెబుతున్నాడు. తనలో కలుగుతున్న ఈ భావానికి, ఈ బాధకి ఈ పేరు సరిపోదేమో యింకేదైనా కొత్తపేరు పెడితే బావుండు.            వెంటనే తన డైరీలో పేజీని తిప్పి` అభిరాంను తలచుకుంటూ తన మనసులోంచి ధారగా కారుతున్న కొన్ని వాక్యాలను ఇలా రాసుకొంది.
అభీ!
ఆకాశం నిండా పరచుకున్న వెన్నెల్ని మేఘాలు కప్పేశాయి
అప్పుడే వచ్చిన చిరుగాలి మేఘాలను ముద్దాడి కరిగించి కదిలించింది…
మేఘాలు అలాతప్పుకోగానే వెన్నెల నావైపే చూస్తోంది…
నా కనురెప్పల చాటున నువ్వున్నావని తెలుసుకొని
నీ అనుభూతుల వేడిలో కాలుతున్న నన్ను చూసి
మళ్లీ మేఘాల చాటుకెళ్లి దాక్కుంది వెన్నెల…
నీ ద్యాసే నా శ్వాసగా మార్చుకున్నానని తెలిసి
నా దగ్గరకి రాకుండా చిరుగాలి దూరమైంది…
నీ ఊపిరిని నా ఊపిరిగా మార్చుకొని.
నీ తలపుల వేడిలో కాలుతూ….
నేనిక్కడ అనుభవిస్తున్న ఈ రంపపు కోత, నీకెలా తెలియాలి? అని ఆఖరు వాక్యం పూర్తి చేస్తుండగా… అవసరార్థం నిద్ర లేచిన అపురూప బాల్కనీలో వున్న దేదీప్యను చూసి
‘‘దేదీప్యా! ఈ టైంలో అక్కడున్నావేం?’’ అంది
‘‘చదవుకుంటున్నాను వదినా!’’ అని దేదీప్య అనగానే నిద్రమత్తులో వున్న  తన కళ్లను సరిగ్గా విప్పకుండానే ఆవులిస్తూ.
‘‘సరే’’, అంటూ అక్కడ నుండి వెళ్లింది అపురూప.
వదిన అలా వెళ్లగానే దేదీప్య కూడా లేచి బాల్కనీలో లైటు ఆపేసి, తన గదిలోకి వెళ్లి పడుకొంది.
డైరీని పిల్లో క్రింద పెట్టుకొంది.
ఇంత రాత్రి వరకు నిద్రపోకుండా ఎప్పుడూ లేదు దేదీప్య.  సంతోషం మిళితమై గుండెను హోరెత్తించే ఈ బాధ ఎవరితోనైనా చెప్పుకోవాలనిపిస్తోంది.
తన ఫ్రెండ్స్‌ గుర్తొచ్చారు.
తనకుండే ఫ్రెండ్సంతా ఆకాశం మీదికి ఆశల్ని విసిరి ఇరుకు, ఇరుకు గదుల్లో చేరి అక్షర తపస్సు చేస్తున్న వాళ్లే. వాళ్ల ముఖాల్లో ఎప్పుడు చూసినా ఇబ్బందులు, బంధాలు, స్నేహాలు, గౌరవమర్యాదలు తాండవమాడుతుంటాయి.  ఏ పుస్తకాల్లో దొరకని జీవితానుభవం వాళ్లలో కన్పిస్తుంది.  ఎప్పుడు చూసినా క్షణం తీరిక లేనివాళ్లలా వుంటారు.  ఇంకొంతమంది లేడీస్‌ హాస్టళ్లలో  వుంటూ అది బాగలేదు,  ఇది బాగలేదు అని మేనేజ్‌మెంట్‌ను తిట్టుకుంటూ, వున్న టైమంతా చేతులారా కాల్చేసుకుటుంటారు.
పోస్టల్‌ కాలనీలో రూములు అద్దెకి తీసుకొని వుంటున్న తన ఫ్రెండ్స్‌ని ఎప్పుడైనా కలసి కొద్దిసేపు వాళ్లతో గడపాలని వెళ్తే….
‘‘ ఏం చెయ్యను దేదీప్యా! నీతో మాట్లాడే ఓపిక కూడా లేకుండా అయింది నాకు. ఈ రోజు నీళ్లు పట్టడం, వంట చేయ్యటం, గది శుభ్రపరచటం నా వంతు.’’ అంటూ ‘‘లైట్‌ తీసుకో’’ అంటుంది.
ఇంకో ఫ్రెండ్‌ దగ్గరికి వెళ్తే…
‘‘నేనొక ఫ్రెండ్‌ రూంలో వుంటున్నాను దేదీప్యా! దాని ఫ్రెండ్స్‌ ఒకరిద్దరు మా రూంకి వస్తూనే వుంటారు. కలసి భోం చేస్తాం.  కబుర్లు చెప్పుకుంటాం.  హాపీ. కాని వాళ్లు వెళ్లేటప్పుడు   నేను రూంలోనే వున్నా  నాకా విషయం చెప్పకుండా వెళ్తారు.  అదేం కర్టసీనో అర్థం కాదు.  నా డైరీని దొంగచాటుగా చదివి నన్ను హర్ట్‌ చేస్తారు.   చిన్న చిన్న వాటికే అలిగి చిరాకుపడ్తారు.  మొహం మాడ్చుకుంటారు. వాళ్లను ఎలా ఓదార్చాలో తెలియక రూంలో ఫ్రీగా వుండలేకపోతున్నా’’ అంటూ కొన్ని ఇబ్బందుల్ని తన పర్సనల్‌ ఫీలింగ్స్‌తో ముడిపెట్టి వాపోతుంటుంది.
మరో ఫ్రెండ్‌ అయితే….
ఎప్పుడు చూసినా హెయిర్‌స్టైల్‌ మార్చటం, జుట్టుకి రంగేయటం, ముఖారవిందం కోసం హెర్బల్‌ షేషియల్‌, ఒంటినొప్పుల ఉపశమనం కోసం బాడీ మసాజ్‌లు శరీరాన్ని తేలిక చేసే స్టీమ్‌బాత్‌లు, ఇలా రకరకాల బాడీ ప్యాకేజిల గురించే ఆలోచిస్తుంది.  ఒక్కటీ ఫర్‌ఫెక్ట్‌గా చెయ్యకుండా ఫలితాలను ఆశిస్తూ, ఆందోళన పడ్తుంది.  ఇకపోతే కావ్య! ఆమె దృష్టిలో అన్వేష్‌ మాత్రమే వీరుడు, శూరుడు, విక్రమార్కుడు. ఇలాంటి తన ఫ్రెండ్స్‌తో తన ఫీలింగ్స్‌ని, తన బాధని ఏమని చెప్పుకోగలదు.  ఏమని పంచుకోగలదు. వాళ్లు గుర్తురాగానే తీగలేని వీణలా అయింది దేదీప్య.
*     *     *     *    *
బాల్కనీలో ` కుండీల్లో వున్న మొక్కలకి విరబూసిన ఎర్రగులాబి రేకులపై చేరుకున్న మంచు బిందువులు నేలమీద పడటానికి సిద్ధంగా వుంటే ఆసక్తిగా చూస్తూ మొక్కలకి నీళ్లు పోస్తున్న దేదీప్యకి ఆరోజు సెమినార్‌ గుర్తొచ్చింది.
సెమినార్‌కి సంబంధించిన టాపిక్‌ని ప్రిఫేర్‌ అయింది. కానీ సరిగ్గా చెప్పగలనో లేదోనని టెన్షన్‌గా వుంది.
అంతలో ‘అపురూపా!’’ అంటూ బామ్మ పైకి రావటంతో అభిరాం గుర్తొచ్చాడు దేదీప్యకి.  అతని దగ్గరికి వెళ్లి ఏమైనా ‘ఇన్‌స్ట్రక్షన్స్‌’ తీసుకోవాలని వెంటనే క్రిందకి దిగింది దేదీప్య.
అభిరాం లేడు. తాతయ్య వున్నాడు.
అభిరాం కోసం వెయిట్‌ చేస్తూ తాతయ్యతో మాట్లాడుతూ కూర్చుంది దేదీప్య.
‘‘అంపశయ్య తీసికెళ్లావు కదా! ఎలావుంది దేదీప్యా?’అడిగాడు తాతయ్య.
‘‘చదువుతుంటే ఇంట్రస్టింగ్‌ గా వుంది తాతయ్యా!’’ అంది దేదీప్య.
‘‘నువ్వు చదవాల్సిన నవలలు ఇంకా వున్నాయి దేదీప్యా!’’ అన్నాడు
‘‘ఏమున్నాయి తాతయ్యా?’’ కుతూహలంగా అడిగింది.  మనసులో సెమినార్‌ భయం వున్నా…..
‘‘అడవి బాపిరాజు రాసిన కోనంగి, నారాయణరావు, తుఫాను, శరత్‌ రాసిన దేవదాసు, శ్రీకాంత్‌, చరిత్రహీనులు, ఉన్నవ లక్ష్మినారాయణ గారి మాలపల్లి బుచ్చిబాబుది చివరకి మిగిలేది. చలం రచించిన జీవితాదర్శం ఇలా చెప్పుకుంటూ పోతే ఇంకా…..’’ అంటూ ఆయన ఇంకేదో అనబోతుంటే.
‘‘ఇవన్నీ లైబ్రరీలో తెచ్చుకొని చదివాను తాత్యయ్యా! విశ్వనాథ సత్యనారాయణ గారి వేయిపడగలు కూడ చదివాను’’.  అంది.
‘‘ ఇవి చాలా మంచివి, చెప్పుకోదగినవి.’’ అన్నారాయన మెచ్చుకోలుగా.
‘‘ మంచి నవలల జాబితాలో ఎవరు చెప్పినా వీటినే చెబుతున్నారు. ఆ రచయితలు కూడా యిప్పుడు లేరు. అఫ్‌కోర్స్‌ రచనలు బ్రతికే వుంటాయనుకోండి! వీటి తర్వాత కూడా మంచి రచనలు వచ్చాయి.  ఆ
రచనల్ని కూడా గుర్తించాలి కదా! మరెందుకు గుర్తించరు? ఎందుకు మెన్షన్‌ చెయ్యరు? ఎందుకు మెచ్చుకోరు? గుర్తించబడాలి అంటే ఆ  రచయితలు చనిపోవాలా? చనిపోయాకనే గుర్తించబడతారా?’’ అంది దేదీప్య.  నెమ్మదిగా అన్నా అంతర్గతంగా కాస్త బాధ ధ్వనించింది.
‘ ఈ మద్య కాలంలో అంత మంచి రచనలు…. ’’ అని ఆయన ఏదో అనబోయేలోపల
‘‘ వచ్చాయి తాతయ్యా! డా॥కేశవరెడ్డి రాసిన అతను అడవిని జయించాడు, మూగవాడి  పిల్లనగ్రోవి మంచి రచనలు కావా? అల్లం రాజయ్య రాసిన కొలిమి అంటుకున్నది.  కూడా మంచి రచనే ఇలా చెప్పుకుంటూ పోతే యింకా వున్నాయి.’’ అని ఆమె అంటుంటే దేదీప్యలోని సాహిత్య పిపాస, పరిజ్ఞానం చూసి మనసులో మెచ్చుకోకుండా వుండలేకపోయాడు.
‘‘ ఈ మధ్యన మీరేమైనా రాశారా తాతయ్యా?’’ అంది దేదీప్య కాలేజీలో క్లాసులు మొదలయ్యాక తాతయ్యను కలవటం అంతగా కుదరటం లేదు దేదీప్యకి.
‘‘రాశాను దేదీప్యా ! ఇప్పుడే పూర్తయింది. ఎలావుందో చదివి చెప్పు? ’’ అంటూ అప్పటి వరకు రాసిన కవితను దేదీప్య కి యిచ్చాడు.  ఆయన అక్షరాలు ముత్యాల్లావుండి ఈజీగా అర్థమవుతాయి. కవిత చదవటం మొదలుపెట్టింది దేదీప్య.
మరచిపోలేని నీ జ్ఞాపకాల కలల కుంచెలోంచి
అసంపూర్ణ చిత్రంలా బయటపడ్డ నిన్ను
నా చేతులలో తడిమి, చైతన్యం రాసి
విజ్ఞానం అద్ది ఒద్దికగా, ముద్దు, ముద్దుగా
పూతరేకుల పొట్లంలా ఒదిగి వుంటానన్న నీకు
స్వేచ్ఛని, స్వచ్ఛమైన విలువల్ని నేర్పి
నువ్వు నువ్వుగా నిలబడగలిగావన్న ధైర్యం నాకొచ్చాకనే
తేనెలమూటల పూటల్లాంటి నీ పెదవుల చివరన మెరిసిన
రసరమ్య పదాలను ఆవిష్కరిస్తున్నా …
నా మనసు కలానికి నిన్ను అంకితమిస్తున్నా …
కవిత చదవటం పూర్తి అయింది.
కవిత చదవమనగానే ఆయన రాసే వ్యాసాల్లాగే కవిత కూడా సీరియస్‌గా వుంటుందేమోనని భయపడింది.  ఒకే వాక్యంగా, ధారగా సాగి మీనింగ్‌పుల్‌గా, మధురంగా వున్న ఆ కవిత దేదీప్యను బాగా ఆకట్టుకొంది.
తాతయ్య యిలాంటి కవితలు కూడా రాస్తారా అని ఆశ్చర్యపోయింది.  కవులెప్పుడు కుర్రవాళ్లే మానసికంగా అనుకొని దీర్ఘంగా శ్వాసించింది.
‘మార్వ్‌లెస్‌ తాతయ్యా! పెంటాస్టిక్‌!’’ అంది వెంటనే ఎమోషన్‌ల్‌గా ఫీలవుతూ.
సంతోషపడ్డాడు నారాయణరావు.
వాకింగ్‌కెళ్లిన అభిరాం లోపలికి రాగానే
‘‘అభీ! నీ కోసం దేదీప్య వచ్చింది.’’ అంటూ గట్టిగా పిలిచాడు నారాయణరావు.
చుట్టుప్రక్కల మామ్మ వుందేమోనన్న భయంతో కంగారుగా అటు, ఇటు చూశాడు. మామ్మ లేదక్కడ.
‘‘నా కోసం దేదీప్య వచ్చిందా? నాతో ఏం పని? మామ్మ చూసిందంటే నా పని అయినట్లే అని మనసులో అనుకుంటూ తాతయ్య పిలిచింది విన్పించినా వినపడనట్లే తన గదివైపు నడిచాడు.
అభిరాంకి అమ్మాయిలంటే భయం లేకపోయినా అతని కోసం ఇంటికి వచ్చే అమ్మాయిలు ఎవరు లేరు.  అలావచ్చే అవకాశం ఎవరికి యివ్వడు.  అందాక ఎవర్ని రానివ్వడు.  అలా రానిస్తే ఇందుమతి సహించదు.  ఇందుమతి అంటే అభిరాంకి భయం.
‘‘అభీ! నిన్నే ! ఇలారా!’’ అన్నాడు నారాయణరావు.
ఇక తప్పదన్నట్లుగా, మామ్మకూడ లేదన్న ధైర్యంతో వెళ్లి తాతయ్యకి ఎదురుగా కూర్చున్నాడు.
‘‘దేదీప్య నీతో పనివుండి వచ్చిందట.’’ అన్నాడు తాతయ్య దేదీప్య మీదున్న అభిమానంతో ఆమె వచ్చిన పనిని వెంటనే చేసిపెట్టాలన్న ఉద్దేశంతో.
‘‘చెప్పు దేదీప్యా! ఏదైనా మెటీరియల్‌ కావాలా?’’ అంటూ ఒక జూనియర్‌ని సీనియర్‌ అడిగినట్లే అడిగాడు.
‘‘రేపు నాకు సెమినార్‌ వుంది. ప్రిపేర్‌ అయ్యాను. కానీ ఏదో భయంగా వుంది’’. అంది తనకిచ్చిన టాపిక్‌ గురించి చెబుతూ.
‘‘ఇందులో టెన్షన్‌ పడాల్సింది ఏం లేదు దేదీప్యా! సెమినార్‌ ఇచ్చేటప్పుడు ఏ ఒకరివైపు చూస్తున్నట్లుగా  కాకుండా క్లాసులో అందర్ని అబ్జర్వ్‌ చెయ్యి. తప్పయినా, రైటయినా తడబడకుండా గట్టిగా చెప్పు.  ఒకవేళ మరచిపోయినా నెక్ట్స్‌ టాపిక్‌ కంటిన్యూ చెయ్యి.  కానీ సడన్‌గా ఆపెయ్యకు. ఈ టాపిక్‌కి సంబంధించిన మెటీరియల్‌ నా దగ్గర యింకా కొంచెం వుంది ఇస్తాను’’. అంటూ తన గదిలోకి వెళ్లి మెటీరియల్‌ తెచ్చి దేదీప్యకి యిచ్చాడు అభిరాం.
అభిరాంకి ‘థ్యాంక్స్‌’ చెప్పి, ‘మళ్లీ కలుస్తాను తాతయ్యా’ అంటూ పైకెళ్లింది దేదీప్య.
*     *     *     *     *
రోజులు గడుస్తున్నాయి.
సౌత్‌ ఇండియా టూర్‌ వెళ్లిన నారాయణరావు, ఇందుమతి ఇంకో రెండు రోజుల్లో ఇంటికొస్తున్నామని అభిరాంకి ఫోన్‌ చేశారు.
ఇంతవరకు రామేశ్వరం, కన్యాకుమారి, చిదంబరం, త్రివేండ్రం, కేరళ చూశామని చెప్పారు.  ఇంకా చూడబోయే కొన్ని ఊర్లపేర్లు చెప్పారు.
అపురూపకి నెలలు నిండాయి.
మెటర్నిటి లీవ్‌ పెట్టి ఇంట్లోనే వుంది.
రాత్రి ఎనిమిది గంటలయింది.
దివాన్‌ మీద కూర్చుని అపురూప టీ.వి చూస్తుంటే, సోఫాలో కూర్చుని దేదీప్య చదువుకుంటోంది.
‘‘కూర్చోలేక పోతున్నాను. దేదీప్యా ! నేను వెళ్లి నా రూంలో పడుకుంటాను. నువ్వు టి.వి.ఆఫ్‌ చేసి చదువుకున్నాక లైటాపేసి పడుకో.’’ అంటూ దివాన్‌ మీద నుండి మెల్లగా లేచింది అపురూప.
‘‘సరే! వదినా!’’ అంటూ ‘రిమోట్‌’ అందుకొని టి.వి.     ఆఫ్‌ చేసింది దేదీప్య.
అపురూప తన బెడ్‌రూంలోకి వెళ్లి పడుకొంది. పడుకోగానే నడుం బాగా నొప్పి అన్పించి, నెమ్మదిగా బెడ్‌మీద నుండి లేచి డాక్టర్‌ ఇచ్చిన టాబ్‌లెట్‌ వేసుకొని మళ్లీ బెడ్‌పై పడుకొని కళ్లు మూసుకొంది.
అపురూపకి నొప్పి ఎక్కువైంది.  ఆ నొప్పిని భరించలేకపోతుంది.  దేదీప్యను పిలిచింది.
వదిన పిలుపు వినగానే, చదువుతున్న పుస్తకాన్ని పక్కన పెట్టి వదిన దగ్గరకి వెళ్లింది.
‘‘నడుం నొప్పి ఎక్కువగా వుంది దేదీప్యా! డాక్టర్‌ దగ్గరకి వెళ్లాలి. ఆటో పిలిపించు’’. అంది బాధను దిగమింగే ప్రయత్నం చేస్తూ వదినకు నొప్పిగా వుందని గ్రహించిన దేదీప్యకి టెన్షన్‌ ఎక్కువైంది.
పని మనిషి ఆరుగంటలకే ఇంటికెళ్లింది.
అన్నయ్య హైదరాబాద్‌లో వున్నాడు.
బామ్మా, తాతయ్య టూర్‌ వెళ్లారు.
ఇరుగు, పొరుగువాళ్లతో దేదీప్యకి పెద్దగా పరిచయం లేదు.
ఇప్పుడెలా? తనేం చేయాలి? ఆలోచనలో పడింది దేదీప్య
రాత్రి తొమ్మిది గంటలు దాటుతోంది.
ఈ టైంలో బామ్మ వుంటే బావుండేది. పెద్దవాళ్లెవరూ లేకపోవడం వల్ల దేదీప్యకి కంగారుగా వుంది. బాధగా, భయంగా వదిన వైపు చూస్తున్న దేదీప్యకి ఏం చేయాలో తోచక చెమటలు పోస్తున్నాయి.
‘‘డాక్టర్‌ గారు ఇచ్చిన డెలివరీ డేట్‌ ఇంకా రాలేదు కదా! అప్పుడే ఈ పెయిన్సేంటి?’’ అని తనలో తను అనుకుంటూ పైకే అనేసింది.
‘‘ ఒక్కోసారి డాక్టర్‌ చెప్పినట్లు జరగకపోవచ్చు. నాకు  డెలవరీ పెయిన్స్‌ స్టార్ట్‌ అయినట్లుగా వుంది’’. అంది అపురూప.
‘‘ ఆ..  ’’ అంటూ వణికింది దేదీప్య.
అన్నయ్యకి ఫోన్‌ చేద్దామని సెల్‌ కోసం వెతుకుతున్న దేదీప్యను వారిస్తూ…
‘‘ఫోన్‌ తర్వాత చేద్దాం. వెళ్లి అభిరాంని పిలువు.
వెంటనే అభిరాం కోసం క్రిందికి దిగింది దేదీప్య.
హోటల్‌ కెళ్లి భోంచేసి రావాలని ‘లాబ్‌టాప్‌’ క్లోజ్‌ చేస్తూ లోపలికి వస్తున్న దేదీప్యను చూసి ఆశ్చర్యపోయాడు.
‘అభీ’ అంటూ ఆత్రంగా పిలిచింది దేదీప్య. ఆమె తన పేరును షార్ట్‌కట్‌లో పిలవడం గమనించాడు అభిరాం.
మామ్మ కూడా లేదు. ఈటైంలో దేదీప్య ఎందుకొచ్చింది. అడగలేదు కాని అదే భావంతో చూశాడు.
‘‘వదినకు పెయిన్స్‌ స్టార్ట్‌ అయ్యాయి. వెంటనే వెళ్లి ఆటోని పిలువు’’. అంటూ ఎన్నో సంవత్సరాలుగా పరిచయం వున్న వ్యక్తితో చెప్పినట్లు చెప్పి, పైకి వెళ్తున్న దేదీప్యను చూసి ఆశ్చర్య పోతూ, ఆటో కోసం వెళ్లాడు.
నిముషాల మీద ఆటో వచ్చి ఇంటిముందు ఆగింది.  అభిరాం పైకి వెళ్లే లోపల దేదీప్య, అపురూప మెట్లు దిగుతూ కన్పించారు.  బరువుగా, బాధగా నడిచే శక్తి కూడా లేనట్లున్న అపురూపను తన రెండు చేతులతో పొదివి పట్టుకొని, నిదానంగా మెట్లు దిగటానికి హెల్ప్‌ చేస్తోంది దేదీప్య.
నిండుగా వున్న అపురూపను క్రిందకి నడిపించే లోపలే దేదీప్యకి ఉచ్చ్వాస నిశ్వాసలు ఎక్కువయ్యాయి.
ఆటో దగ్గర తన బైక్‌ ఆపుకొని నిలబడి వున్నాడు అభిరాం అతన్నలా చూస్తుంటే ‘నేనున్నాను భయపడకండి’! అని ధైర్యం చెబుతున్నట్లుంది.
అపురూపను నెమ్మదిగా ఆటో ఎక్కించి తనూ ఎక్కింది దేదీప్య.
శ్రీదేవి ధియటర్‌కి ఎదురుగా వుండే కళ్యాణి హాస్పిటల్‌కి పోనియ్‌మని ఆటో అతనితో చెప్పారు. ఆటో కదలింది.
అభిరాం బైక్‌ ఆటో వెనకాలే వెళ్లింది.
ఆటో వెళ్లి హాస్పటల్‌ ముందు ఆగింది.
దేదీప్య అపురూపను క్రిందకి దింపి, లోపలకి నడిపించే లోపలే అభిరాం తన బైక్‌ను ఒక సైడ్‌కి పార్క్‌ చేసి, దేదీప్య, అపురూపల వెంట లోపలకి నడిచాడు.
కన్సల్టింగ్‌ రూం ముందు నర్స్‌ నిలబడి వుంది.
అక్కడున్న చెయిర్స్‌లో పేషంట్స్‌ కూర్చుని వున్నారు.
ఎమర్జన్సీ కేసు కాబట్టి అపురూపను ఓ.పిలో కూర్చోబెట్టకుండా, డాక్టర్‌ దగ్గరున్న పేషెంట్‌ బయటకు రాగానే లోపలకి తీసికెళ్లింది నర్స్‌.
అపురూపను టెస్ట్‌ చేసి, ఇంజక్షన్‌  చేసింది. డా॥అంజనీదేవి. వెంటనే అపురూపను తీసికెళ్లి పక్కరూంలో పడుకోబెట్టింది నర్స్‌.
అప్పుడప్పుడు డా॥ అంజనీదేవి వచ్చి అపురూపను చూసివెళ్తోంది.  డాక్టర్‌ చెప్పినట్లే
వదిన్ని జాగ్రత్తగా కనిపెట్టుకొని వున్న దేదీప్య అభిరాం గుర్తురాగానే బయటకెళ్లింది.
ఓ.పి.లో పేషంట్స్‌ పలచబడటంతో చెయిర్సన్నీ ఖాళీగా కన్పిస్తున్నాయి.   అక్కడొక చెయిర్లో కూర్చోని వున్న అభిరాం దేదీప్య ను చూడగానే….
‘‘వదినకెలావుంది దేదీప్యా ?’’ అని ఆత్రంగా అడిగాడు.
‘‘డాక్టర్‌ ఇంజక్షన్‌ ఇచ్చారు. మగతగా పడుకొని వుంది.  డెలివరీ కావాలంటే  ఇంకా  టైం పట్టొచ్చు. ఈ లోపల మీరు  వెళ్లి భోంచేసి రండి!’’ అంది దేదీప్య. లేచి బయటకి నడిచాడు అభిరాం.
దేదీప్యను వెతుక్కుంటూ, పరిగెత్తుకుంటూ వచ్చింది నర్స్‌.
‘‘ మీవారి చేత ఈ మందులు, సెలైన్‌ బాటిల్‌ తెప్పించండి.మీరు మాత్రం మీ వదిన దగ్గరే వుండండి!’’ అంటూ వచ్చినంత వేగంగా వెళ్లింది నర్స్‌.
ఒక్క వుదుటన గేటు దగ్గరకెళ్లి, రోడ్డెక్కిన అభిరాంని పిలిచింది.  దేదీప్య పిలుపు వినగానే దేదీప్య దగ్గరికి వచ్చిన అభిరాం ఆమె చేతిలో వున్న ప్రిష్కప్షిన్‌ తీసుకొని వెంటనే ప్రక్కనే వున్న మెడికల్‌ షాపుకి వెళ్లాడు.
ఆ మందులు ఆ షాపులో దొరకలేదు.
తన బైక్‌ మీద వెళ్లి చౌరస్తాలో వున్న అన్ని మెడికల్‌ షాపులు తిరిగాడు.  ఎక్కడా దొరకలేదు.  వరంగల్‌ వెళ్లాడు.  అక్కడ కూడా లేవన్నారు.  ఆ మందులు రోహిణి హస్పిటల్‌ దగ్గర దొరుకుతాయని మందుల షాపులో ఒకతను చెప్పాడు. వెంటనే అదాలత్‌ దగ్గర్లో వుండే రోహిణి హాస్పిటల్లో వున్న మెడికల్‌ షాపులో అడిగాడు.  అక్కడ దొరికాయి.
అభిరాం కోసం ఎదురు చూస్తూ టెన్షన్‌ ఫీలవుతున్న దేదీప్య  అతను తెచ్చిన మందుల్ని చూసి ఊపిరి పీల్చుకొని, వేగంగా  లోపలకి వెళ్లింది.
మళ్లీ ఏదైనా అవసరం రావొచ్చని, హోటల్‌కి వెళ్లకుండా అక్కడే కూర్చున్నాడు అభిరాం.
డాక్టర్‌ అంజనీదేవి అపురూప దగ్గరే వుంది.
బాటిల్‌ లో వున్న సెలైన్‌ సగానికి పైన ఎక్కటంతో వెంట, వెంటనే పెయిన్స్‌ అందుకున్నాయి.
అపురూపకి బాబు పుట్టాడు.
బాబుని చూసి సంతోషపడ్తూ, వదిన సెల్‌లోంచి అన్నయ్యకి కాల్‌ చేసింది.  దేవేందర్‌ ఆనందపడ్తూ, బాబు ఏడుపు సెల్‌లోంచి వింటూ పరవశించాడు.
అపురూప కళ్లు అలసటతో వున్నా ఆనందంతో నిండి వున్నాయి.
‘‘దేదీప్యా! అభిరాం ఇంటికెళ్లాడా?’’
‘‘లేదువదినా, అవసరమైన మెడిసిన్స్‌ తెస్తూ, మనతో వచ్చినప్పటి నుండి ఇక్కడే వున్నాడు. హోటల్‌కి కూడా వెళ్లలేదు.’’  అంది దేదీప్య. అతను వుండటంతో తనెంత ధైర్యంగా వుండగలిగిందో గుర్తు చేసుకుంటూ.
‘‘అయ్యో! అలాగా! వెళ్లి పిలువు. బాబును చూస్తాడు’’ అంది అపురూప.
అభిరాం కోసం బయటకెళ్లి కారిడార్‌లో నడుస్తున్న దేదీప్యను నర్స్‌ చూసి.
‘‘ మీ వారికి పేషన్స్‌ ఎక్కువండి!  వచ్చినప్పటి నుండి అలాగే కూర్చుని వున్నారు. వెళ్లి పిలవండి బాబును చూస్తాడు’’ అంది నర్స్‌.
ఆ నర్స్‌ తామిద్దర్ని బార్యా, భర్తలుగానే కన్‌ఫాం చేసుకుందని గ్రహించిన దేదీప్యను ఆ నర్స్‌ మాటలు ఎక్కడికో తీసికెళ్లాయి.
నర్స్‌ మాటలు నిజమై అభిరాం తన భర్త అయితే? ఆ ఫీలింగ్‌ ఎంతో మనోహరంగా వుంది.
హాస్పిటల్‌ కావటంతో అంతవరకే ఫీలయిన దేదీప్యకి తను పుట్టినప్పటి నుండి కన్పిస్తున్న పచ్చని చెట్లు, భూమి, ఆకాశం, ఇప్పుడెంతో ఆహ్లాదంగా అన్పిస్తున్నాయి.  ఇంత ఆనందానికి కారణమైన ఆ నర్స్‌కి కానుకగా తనేం ఇవ్వగలదు? ఒక చిన్న చిరునవ్వు తప్ప.
‘‘ మేము భార్యా,భర్తలం కాము’’ అని చెప్పాలనిపించకపోయినా చెప్పేలోపలే నర్స్‌ వెళ్లిపోయింది దేదీప్య  కానుకగా యిచ్చిన చిరునవ్వును ఆస్వాదిస్తూ….
‘‘వదినకు బాబు పుట్టాడు అభిరాం! ముద్దుగా వున్నాడు. రండి చూద్దురుగాని వదిన పిలుస్తోంది.’’ అంది అభిరాంకి దగ్గరగా వెళ్లి….
ట్యూబ్‌లైట్‌ కాంతిలో దేదీప్య ముఖం వెలిగిపోతూ, వెన్నెల్లో కదులుతున్న తెల్లగులాబిలా అన్పిస్తోంది అభిరాంకి. చూపు తిప్పుకోలేక ఎక్కడ దొరికిపోతానో అని వెంటనే మామూలుగా అయ్యాడు.
అభిరాం ఫీలింగ్స్‌ని అర్థం చేసుకొని ఏ మాత్రం తడబడకుండా….
‘‘రండి! వెళ్దాం!’’ అంటూ సంతోషంగా వదిన రూంలోకి తీసుకెళ్లింది అభిరాంని.
బాబును చూడగానే.
‘‘కంగ్రాట్స్‌ రూపక్కా!’’ అంటూ అక్కడే వున్న కుర్చీలో కూర్చున్నాడు అభిరాం.
ఆ టైంలో తమ వెంట వచ్చి, హెల్ప్‌గా వున్న అభిరాంవైపు కృతజ్ఞతగా చూస్తూ…
‘‘థ్యాంక్స్‌’’ చెప్పింది అపురూప
‘‘బాగా టైమైంది మీ యిద్దరు యింటికెళ్లండి!’’ అంది అపురూప.
తన మొబైల్‌ లోంచి టైం చూసుకున్నాడు అభిరాం
సరిగ్గా రెండు గంటలు అయింది.
‘‘ఇంకాసేపట్లో తెల్లారిపోతుంది. అందాక మేమిద్దరం మీకు తోడుగా వుంటాం’’. అన్నాడు అభిరాం. ఒక్కదాన్ని వదిలేసి వెళ్తే మధ్యలో ఏదైనా అవసరం పడి ఇబ్బంది అవుతుందని.
‘‘వద్దు అభిరాం! నాకేదైనా అవసరం అయితే నర్స్‌ వుందిగా’’. అంది అపురూప.
అభిరాం లేచాడు.
‘‘నేనుంటాను వదినా!’’ అంటూ అక్కడే కూర్చుంది దేదీప్య.
‘‘వద్దు దేదీప్యా! అభిరాంతో వెళ్లు’’ అంటూ ఉదయాన్నే తనకేమి కావాలో ఇంటి నుండి హస్పిటల్‌కు వచ్చేటప్పుడు తీసుకురమ్మని చెప్పింది.
వెళ్లక తప్పలేదు  దేదీప్యకి.
తన బైక్‌ దగ్గరకి వెళ్లి స్టార్ట్‌ చేయ్యకుండా రోడ్డు మీదకి చూస్తూ నిలబడ్డాడు అభిరాం. అతనెందుకు నిలబడ్డాడో అర్థం కాక.
‘‘పద అభిరాం!’’  అంది  దేదీప్య.
‘‘ ఆగు దేదీప్యా ! ఆటో వస్తుందేమో చూద్దాం.’’
‘‘ఆటో ఎందుకు? నీ బైక్‌ వుందిగా!’’.
‘‘ నాబైక్‌ మీద నిన్నెవరైనా చూస్తే ‘వీడేంటి ఈ టైంలో అమ్మాయిని  ఎక్కించుకొని రోడ్లమ్మట తిరుగుతున్నాడు’ అనుకుంటారు.  ఆటో వస్తుందేమో చూద్దాం.’’ అన్నాడు.
అతను చెప్పింది నిజమే. కానీ ఈ టైంలో ఆటోలు దొరకటం కష్టం కదా!
‘‘బస్టాండు వరకు నడుస్తూ వెళ్దాం రండి! అక్కడైతే ఆటోలు దొరుకుతాయి.’’ అంది దేదీప్య.
ఆ ఏరియా ఆమెకు బాగా తెలుసు. తన ఫ్రెండ్‌ జ్యోత్స్న కోసం అప్పుడప్పుడు ఇటువైపు వస్తుంటుంది.
అర్థరాత్రి ఆడపిల్ల ప్రక్కన ఒంటరిగా నడవటమా? ఇదేమైనా వేరే ఊరా? రేప్పొద్దున లేచి కాలేజీకి     వెళ్లొద్దా? ఎవరూ చూడకపోతే దేనికైనా ధైర్యం చేస్తాడు కాని, ఎవరైనా చూసి మామ్మతో చెబితే తానిక వరంగల్‌లో వుండగలడా? అమ్మో!!
‘‘అదిగో అభిరాం! ఆటో వస్తోంది.’’ అంది ముందుగా ఆటోని చూసిన దేదీప్య.
‘‘థ్యాంక్‌ గాడ్‌!’’ అని మనసులో అనుకుంటూ….
ఆటోని ఆపి, దేదీప్య ఎక్కగానే ఆటో వెనకాల తన బైక్‌ని పోనిచ్చాడు అభిరాం.
ఇల్లు రాగానే ఆటోని ఆపి, దిగింది దేదీప్య.
డబ్బులివ్వగానే ఆటో వెళ్లిపోయింది.
గేటుతీసి అలాగే పట్టుకొని, అభిరాం లోపలకెళ్లి బైక్‌ పార్క్‌ చేస్తుంటే తిరిగి గేటు వేసింది దేదీప్య.
‘‘ ఆకలిగా వుంది కదూ?’’ అంది దేదీప్య
‘అవును’ అని అనాలనిపించినా, ఏమి అనకుండా తన పాకెట్‌లోంచి ‘కీ’ ని బయటకు తీసి లాక్‌ ఓపెన్‌చేసి, డోర్‌ తీసి లోపలకెళ్లాడు.
స్నానం చేసి ప్యాన్‌ క్రింద కూర్చున్నాడు.
మెట్లు దిగి క్రిందికి వచ్చిన దేదీప్య డోర్‌ తీసివుండటంతో నేరుగా వెళ్లి అభిరాం ముందు కూర్చుంది. ‘మళ్లీ వచ్చావెందుకు?’ అన్నట్లు చూశాడతను. ఆ చూపు చూసి…..
నవ్వింది దేదీప్య. వెన్నెల చిన్న బోయేలా
ఆ నవ్వుకి మైమరచిపోయేంత దైర్యం లేక ఆస్వాదించేలేకపోతున్నాడు కాని, దేదీప్య నవ్వు అద్భుతంగా వుంది.
‘‘ఒంటరిగా మిమ్మల్ని వదిలి పైన వుండాలనిపించక వచ్చాను అభిరాం!’’ అంటూ మనసులో మాట చెప్పింది.
అతని గుండెజల్లుమంది. ఊపిరాడనట్లు చూశాడు.
‘‘  ఈ మనిషి నాకేదో ప్రమాదం తెచ్చేలా వుందే…’’ అని మనసులో అనుకుంటూ, ఆమె కూర్చున్న తీరు అప్పుడే కదిలేలా అన్పించకపోవటంతో అతని గుండె కొట్టుకోవటంలో వేగం కూడా పెరిగింది.
ఒంటరిగా వున్న ఓ అబ్బాయి దగ్గరికి ఏ అమ్మాయి అయినా ఇలా వస్తుందా? వచ్చిందే అనుకుందాం!  ఏ అబ్బాయి అయినా తనలావుంటాడా?
‘‘ అన్నం తినలేదు కదా!  ఆకలిగా వుంటుందని మీ కోసం ఈ చపాతీలు చేసుకొచ్చాను’’. అంటూ తన వెంట తెచ్చిన హాట్‌ బాక్స్‌లోంచి చపాతీలు తీసి అభిరాంకి పెట్టింది.
తినకపోతే ఆమె ఏ టైప్‌లో తినిపిస్తుందో ముందే వూహించుకొని, ఆ ప్రమాదం నుండి బయట పడలానుకున్నాడు.  ఆకలిగా వుండటంతో వెంటనే తిన్నాడు.
అభిరాం అంటే తనకి ఎంత ఇష్టమో, ఎంత ప్రేమో, ఎంత ప్రాణమో ఈ రోజు ఎలాగైనా చెప్పాలని నిర్ణయించుకొంది. ఎప్పుడైనా అమ్మాయి ముందుగా ప్రపోజ్‌ చేయ్యటమనేది జరగనిపని. ఎక్కడో తప్ప. కానీ తనకిప్పుడు తప్పడం లేదు. పప్పుముద్దలాంటి అభిరాం తనని అర్థం చేసుకోవటం ఈ జన్మలో జరిగేలా లేదు. శృతి చేయందే వీణ కూడా పలకదంటారు. ఈ వీణను తనే శృతి చేసుకొని గమకాలను పలికించుకోవాలి.
‘‘ అభిరాం! ఎన్నో రోజులుగా మీకోవిషయం చెప్పాలనుకుంటున్నాను. మీరు నా సీనియర్‌ అయినందువల్ల చెప్పాలంటే చెప్పలేక ఆగాను. ఇంత ప్రైవసీ మళ్లీ మనకు దొరుకుతుందో లేదో! నేను మిమ్మల్ని
ఇష్టపడ్తున్నాను.’’ అంది దేదీప్య.  ఆ మాటలు చెప్పటానికి ఆమె చాలా శక్తిని కూడదీసుకోవలసివచ్చింది.
అభిరాం మొబైల్‌కి కాల్‌ రావటంతో ఆఖర్లో ఆమె చెప్పింది అతను వినలేదు.
‘ఒక్క నిముషం’ అంటూ దేదీప్యతో చెప్పి కాల్‌ రిసీవ్‌ చేసుకున్నాడు.
అవతల నుండి మామ్మ మాట్లాడుతోంది. తాతగారికి ఆరోగ్యం సరిగా లేనందు వల్ల తిరగటం వీలుకాక, వెంటనే బయలుదేరామని ప్రస్తుతం విజయవాడ దాటామని చెప్పింది.
‘‘దేదీప్యా! మామ్మా! తాతయ్య ‘చార్‌మినార్‌’లో వస్తున్నారు. విజయవాడ దాటారట.’’ అన్నాడు సంతోషంగా.
‘‘మామ్మతో నేను మాట్లాడతాను. ఏదీ ఒకసారి మీ మొబైల్‌ యివ్వండి!’’  అంది దేదీప్య.
‘‘ఇప్పుడు మాట్లాడితే నువ్విక్కడున్నావని మామ్మకి తెలిసిపోతుంది. రేపొచ్చాక మాట్లాడుదువుగాన్లే.  నాకు నిద్ర వస్తుంది దేదీప్య గుడ్‌నైట్‌!’’ అన్నాడు అభిరాం.
అర్థం చేసుకుంది దేదీప్య.  పెళ్లికి ముందు ఒంటిరిగా వున్నామన్నది. పెద్దవాళ్లకి తెలియకూడదన్నదే అతని ఉద్దేశం కావొచ్చని తను కూడా అతనికి ‘గుడ్‌నైట్‌’ చెప్పి పైకెళ్లింది.
తన మనసులోని మాటను అభిరాంకి చెప్పిన వైనం డైరీలో రాసుకొని నిద్రపోయింది.
*     *     *     *     *
సూర్యుడు తన లేత కిరణాలను ప్రసరింపజేస్తూ ప్రకృతిని పరవశింపజేసేందుకు సన్నద్దమవుతున్నాడు.
ఉషోదయం కాకముందే నిద్రలేచిన దేదీప్య బాల్కనీలో లైటు వేసుకొని చదువుకుంటూ పనిమనిషి రాగానే హాస్పిటల్‌కి వెళ్లాలన్న విషయం గుర్తొచ్చి, వదినకి అవసరమైనన్నీ బ్యాగ్‌లో పెట్టించింది.
తన మనసులోని మాటను అభిరాంకి చెప్పినప్పటి నుండి దేదీప్య మనసు తేలికై               ఉత్సాహంగా వుంది.  ఎం.బి.ఎ. పూర్తయ్యక పెళ్లి చేసుకొని…అతను మేఘమై వర్షిస్తే తను భూమిలా మారి పులకించిపోవాలని వుంది.
కారణం లేకుండానే ముసి ముసి నవ్వులు నవ్వుకుంటున్న దేదీప్యను చూసి ‘బాబు పుట్టాడన్న సంతోషం ఎక్కువైంది దేదీప్యమ్మలో’ అనుకొంది పనిపనిషి.
పనిమనిషిని తీసుకొని హాస్పటల్‌కి బయలుదేరింది దేదీప్య.
దేదీప్య వెళ్తున్న ఆటో అంబేద్కర్‌ స్టాచ్చూ దగ్గరకి రాగానే ఆగింది. కారులో వెళ్తున్న లక్ష్యాన్వేష్‌ ఆటోలో వున్న దేదీప్యను చూశాడు.
దేదీప్య ఎక్కడికి వెళ్తోంది?
తెలుసుకోవాలని, ఆమె వెళ్తున్న ఆటో వెనకాలే కారుని పోనిచ్చాడు అన్వేష్‌.  ఆటో హాస్పిటల్‌ ముందు ఆగగానే కారు కూడా ఆగింది.
దేదీప్య, పని మనిషి ఆటోదిగి హాస్పిటల్‌ లోపలికి వెళ్లారు.
గదిలోకి వెళ్లగానే బాబును ముద్దుపెట్టుకొని, వదినను పలకరించింది దేదీప్య పనిమనిషి తన వెంట తెచ్చినవి టేబుల్‌పై వుంచింది.
టూర్‌ నుండి వచ్చిన ఇందుమతి అపురూపను చూడటం కోసం అప్పుడే హాస్పిటల్‌కి వచ్చింది.
అభిరాం, దేదీప్య రాత్రి తనకెంత హెల్ప్‌ చేశారో అపురూప చెప్తుంటే, ఆ టైంలో తను లేకపోయినందుకు బాధగా చూసింది ఇందుమతి. తొలికాన్పు కాబట్టి పెద్దవాళ్లు ఆసరా చాలా అవసరం లవ్‌ మ్యారేజి అయినందువల్ల అపురూపకి ఆ అవకాశం లేకుండా పోయింది.
దేదీప్యకి, అభిరాంకి మధ్యన ఏర్పడిన ఒంటరితనాన్ని వెంటనే అర్థం చేసుకొంది ఇందుమతి. అపార్థం చేసుకోలేదు.  సమయం, సందర్భాన్ని బట్టి తన మనవడు చూపించిన మానవత్వాన్ని  చూసి గర్వపడిరది. తన పెంపకానికి తనలో తనే పొంగిపోయింది.
బామ్మ, అపురూప మాట్లాడుకుంటుంటే డాక్టర్ని కలవటానికి బయటకెళ్లింది దేదీప్య.
గదిలోంచి రాగానే దేదీప్యకి అన్వేష్‌ కన్పించాడు.  అతన్ని చూసినా చూడనట్లే ‘హాయ్‌’ కూడా చెప్పలేదు దేదీప్య. ఈ మధ్యన అతని బిహేవియర్‌ ఆమెకు కష్టంగా అన్పిస్తోంది. ఎస్సెమ్మెస్‌లు పంపంటం, క్లాసులో ఆమెనే చూడటం, బ్రేక్‌ టైంలో మాట్లాడాలని చూడటం…. మొన్నొక రోజు ‘బిజినెస్‌ రీసెర్చ్‌ మెథడాలజి’ బుక్‌ తీసుకొని యివ్వకుండా కాంటిన్‌కొస్తే యిస్తానని తీరా వెళ్లాక ‘ఐలవ్‌యు’ చెప్పటం దేదీప్యకి ఏ మాత్రం నచ్చలేదు.
దేదీప్య తనని పలకరించకుండా  పరాయివాడిలా చూస్తుంటే తట్టుకోలేక నిస్సంకోచంగా వెళ్లి  ఆమెను క్రాస్‌ చేసి, ఎదురుగా నిలబడ్డాడు. అపురూపకి, బామ్మకి డోర్‌కి ఎదురుగావున్న అన్వేష్‌ స్పష్టంగా  కన్పిస్తున్నాడు.  దేదీప్య మాత్రం గోడ అడ్డుగా వుండటంతో వాళ్లకి కన్పించటం లేదు.
‘‘ఎవరీ అబ్బాయి? ఎవరికోసం వచ్చాడు?’’ అన్నట్లుగా వాళ్లు అన్వేష్‌ వైపు చూశారు.
‘‘దేదీప్య! మొన్న కాంటిన్‌లో చెప్పినట్లే యిప్పుడు కూడా చెబుతున్నా విను. ‘ఐ లవ్‌ యు’ అన్నాడు స్పష్టంగా. అతని మాటల్లోని స్థిరత్వం చూసి నివ్వెరపోయారు అపురూప, ఇందుమతి.
‘‘ ఇప్పుడు కూడా చెబుతున్నా అంటున్నావ్‌! నేను అడిగానా నిన్నిలా చెప్పమని?’’ అంటున్న దేదీప్యలో ఏమాత్రం తొట్రుపాటు లేదు.
‘‘నువ్వు అడిగినా, అడక్కపోయినా, నా మనసులో వున్నది చెప్పాను. ప్రేమించమని అడిగితే ప్రేమ పుట్టదు.  అడిగితే పుట్టేది ప్రేమ కాదు.’’ అన్నాడు అన్వేష్‌.
‘‘మనసులో ఏదనిపిస్తే అది చెప్పేస్తావా? నన్ను చంపేయాలనిపించిందనుకో. చంపేస్తావా?’’ అంది.
ఆ మాటలు వినగానే ఆమెను  అలాగే చూశాడు. ఆ చూపుల్లో పదునులేదు. కోపం లేదు. జాలి లేదు.
‘‘ నీ బాడీకున్న మెచ్యూరిటీ నీ మనసుకి లేదు. అదెప్పుడొస్తుందో ఆ దేవుడికే తెలియాలి’’ అంటూ క్షణం కూడా అక్కడ ఆగకుండా వేగంగా అడుగులేసుకుంటూ వెళ్లి తన కార్లో కూర్చున్నాడు అన్వేష్‌.
అక్కడ నుండి కదిలి నేరుగా డాక్టర్‌ దగ్గరికి వెళ్లి మాట్లాడి వచ్చింది దేదీప్య.
దేదీప్య రాగానే ఆ అబ్బాయి ఎవరని అపురూప కాని, ఇందుమతి కాని అడగలేదు.  వాళ్లకేమిా తెలియనట్లే, వాళ్లేమిా చూడనట్లే వున్నారు.
మూడీగావున్న దేదీప్యను చూసి….
‘‘దేదీప్యా! ఇంటికెళ్లి రెస్ట్‌ తీసుకో. రాత్రంతా నీకు నిద్రలేదు.’’అంది అపురూప.
‘‘సరే! వదినా!’’ అంటూ, బామ్మతో కూడ ఇంటికెళ్తున్నట్లు చెప్పి ఇంటికెళ్లింది దేదీప్య.
దేదీప్య ఇంటికెళ్ళగానే అపురూప, బామ్మల మాటలు దేదీప్య మీదకి మళ్లాయి.
‘‘చూశావా మామ్మ! ఈ రోజుల్లో అబ్బాయిలు ఎలా వున్నారో?’’ అంది అపురూప. ఆ మాటలకి
జ్ఞానిలా నవ్వింది ఇందుమతి.
‘‘ ఏ రోజుల్లో అబ్బాయిలైనా యిలాగే వుంటారు రూపా! వాళ్లకు కావాలనుకున్నది ఏదైనా సరే సొంతం చేసుకోవాలనుకుంటారు.  మంచీ`చెడు ఆలోచించాలన్న జ్ఞానం వుండదు. ఇలా తయారవుతాడనే మా అభిరాంని కాస్త భయంగా పెంచాను.  నేనెలా చెబితే అలా వింటాడు. ముఖ్యంగా అమ్మాయిల విషయంలో…. నా మాటే కాదు వాళ్ల అమ్మ మాట కూడా అక్షరం దాటడు.  దీనివల్ల మా అభిరాం భవిష్యత్తు బావుంటుందని మేమంతా అప్పుడప్పుడు అనుకుంటుంటాం.’’ అంది గర్వంగా అన్వేష్‌తో తన మనవడ్ని పోల్చి చూసుకొని…
‘‘ఇప్పుడెలా మామ్మగారు దేదీప్య పరిస్థితి? దీనికి పరిష్కారం ఏమైనా వుంటే చెప్పండి?’’ అని అడిగింది అపురూప.  అమెకు ఇప్పుడు దేదీప్యదే పెద్ద సమస్య అయింది.  అందులో దేవేందర్‌ లేకుండా తనొక్కతే వరంగల్‌లో దేదీప్యను పెట్టుకొని ఒంటరిగా వుండాలంటే ఈ సమస్య ఎక్కడికి దారితీస్తుందో నన్న భయంతో ఇందుమతిని సలహా అడిగింది.
‘‘పెళ్లే దీనికి పరిష్కారం రూపా! దేదీప్యకి పెళ్లిచేయడటం మంచిది’’. అంది ఇందుమతి.
‘‘ఎవరితో ఆ అబ్బాయితోనా?’’ అంది అపురూప.
‘‘కాదు. మీ వాళ్లలో ఎవరినైనా వెతికి వీలైనంత త్వరగా చెయ్యండి! లేకుంటే ఇదిగో ఇలాగే ప్రేమబిక్ష పెట్టమంటూ ముష్టివాళ్లలాగ వెంటబడ్తుంటారు. ఇంతకు ముందే కదా చూశాం.’’ అంది అన్వేష్‌ని తేలిక చేసి మాట్లాడుతూ.
‘ఇప్పటికిప్పుడు పెళ్లంటే దేవేందర్‌ ఏమంటారో మామ్మా! దేదీప్యను ఎం.బి.ఎ. చేయించాలనే ఆ కాలేజిలో జాయిన్‌ చేశారు.  ‘ఫష్ట్ సెమ్‌’ కే పెళ్లంటే ‌ఒప్పుకుంటారో లేదో….’’ అంది సందేహంగా.
‘‘ఫస్ట్‌ సెమ్మా! సెంకడ్‌ సెమ్మా!  అన్నది కాదిక్కడ కొశ్చన్‌ రూపా! అమ్మాయి అందంగా వుంది కాబట్టి పాపిష్టి కళ్లుపడకుండా కాపాడుకోవాలి. దేదీప్యా అమ్మా, నాన్నలు లేనందువల్ల దీని గురించి మీరే తల్లిదండ్రులై ఆలోచించాలి.’’ అంది ఇందుమతి.
ఆలోచనలో పడిరది అపురూప.
‘చదువుకున్న దానివి, ప్రపంచం పోకడ తెలిసిన దానివి, దేదీప్య గురించి బాధ్యతగా ఆలోచించి దేవేందర్‌ తో నువ్వు చెప్పేది చెప్పు… నువ్వు చెప్పింది విన్నాక అతను కూడా ఆలోచిస్తాడు కదా!’’ అంది ఇందుమతి నెమ్మదిగా బాబు ఏడుస్తుంటే మెల్లగా చేతుల్లోకి తీసుకొంది.
‘‘సరే! మామ్మా! ఆయన హైదరాబాద్‌ నుండి రాగానే విషయం చెప్పి నిర్ణయం మాత్రం ఆయనకే వదిలేస్తాను. ’’ అంది అపురూప.
దేదీప్య విషయం అంతటితో వదిలేసి… నీళ్లలో ఎలక్ట్రాల్‌ పౌడర్‌ కలిపి బాబుకి ఒక్కో బొట్టు త్రాగించింది ఇందుమతి.  బాబు నిద్రపోయాడు.
ఇందుమతి తన టూర్‌ కబుర్లు చెబుతుంటే వింటూ పడుకొంది అపురూప.
*     *     *     *     *
దేవేందర్‌ హైదరాబాద్‌ నుండి రాగానే హాస్పిటల్‌కి వెళ్లి, డాక్టర్‌ తో మాట్లాడి, బిల్‌ పే చేసి అపురూపను బాబును ఇంటికి తీసుకొచ్చాడు.
బుక్‌ తెచ్చుకోవాలని జ్యోత్స్న వాళ్ల యింటికెళ్లింది దేదీప్య. జోత్య్స దగ్గరకి వెళ్తే దేదీప్య త్వరగా     రాదని అపురూపకి తెలుసు.
హాస్పటల్లో జరిగిన సంఘటన నెమ్మదిగా భర్తతో చెప్పింది. ఒక చెవితో విని, ఇంకో చెవితో వదిలేశాడు దేవేందర్‌
‘‘దేదీప్య వెంట ఒక అబ్బాయి వస్తున్నాడని చెప్పినా మీరెందుకిలా విని వదిలేస్తున్నారో అర్థం కావటం లేదు. అదే మీ అమ్మ, నాన్నగారు బ్రతికుంటే యిలా విని వదిలేసేవారు కాదు.’’  అంది బాబుకి పాలు పడుతూ నిష్టూరంగా అపురూప.
‘‘ఎం.బి.ఎ.లో జాయిన్‌ చేసింది పెళ్లి చెయ్యటానికా? ఇంకో సంవత్సరం ఓపిక పడితే ఏదో ఒక కంపెనీలో జాబ్‌ వస్తుంది. ఇప్పుడే పెళ్లి చేస్తే రేప్పొద్దున పరిస్థితులు ఎలా వుంటాయో, ప్యూచర్లో ఎలా బ్రతుకుతుంది? అంటూ తన అభిప్రాయాన్ని భార్యకి అర్థమయ్యేలా చెప్పాడు.
‘‘పెళ్లి చెయ్యమనేది బ్రతకటానికే,అంతకన్నా ఆడవాళ్లకి మంచి జాబ్‌  ఏముంటుంది చెప్పండి? ’’ అంది బాబు చేతివేళ్లతో మెల్లగా ఆడుతూ.
‘‘మనసును మభ్యపెట్టుకుంటూ మాట్లాడుతున్నావు రూపా! ఇలా మాట్లాడవలసిన అవసరం ఏమొచ్చిందిప్పుడు?’’ అంటూ కోప్పడ్డాడు.
‘‘వచ్చింది కాబట్టే మాట్లాడుతున్నాను. లేకుంటే నాకేమైనా సరదానా?’’ అంది మూతి ముడుస్తూ.
‘‘వాడెవడో వెంటబడ్తున్నాడని భయపడి ఇప్పటికిప్పుడు పెళ్లి చేసి దేదీప్య జీవితం నాశనం చెయ్యటం నాకిష్టం లేదు.’’ అంటూ ఖచ్చితంగా అన్నాడు.
‘‘పెళ్లి చేస్తే జీవితం నాశనం అవుతుందని మీ నోటి వెంటే వింటున్నాను. అదే నిజమైతే  అమ్మాయిలకి పెళ్లికొడుకుల్ని వెతకరు.  ఉద్యోగాలు వెతుకుతారు. అయినా మా ఆడవాళ్ల బాధలు మీ మగవాళ్లకి అర్థం కావులెండి!’’ అంటూ బాబును ఉయ్యాలలో పడుకోబెట్టి విసురుగా లేవటంతో ఆమె వాలుజడ త్రాచులా కదిలింది.
‘‘ఇందులో అంత పెద్ద బాధేముంది చెప్పు? ఆ అబ్బాయి ఎవరో కనుక్కొని అభిరాంతో చెబితే సరిపోతుంది. అతను సీనియర్‌ కాబట్టి ఏమైనా చెయ్యగలడు.’’ అన్నాడు ఆమెను కన్విన్స్‌ చేస్తూ, అభిరాంపై వున్న నమ్మకంతో.
‘‘ఏదైనా ఏం చేస్తాడండి! ఆ అబ్బాయి మనసులో వున్న దేదీప్యను తొలగించగలడా?’’ అంది.
‘‘తొలగించడు. నాలుగు తన్నులు తంతే వాడే దారికొస్తాడు.  మళ్లీ దేదీప్య జోలికి రాడు’’ అన్నాడు.
‘‘దెబ్బలు తినగానే గోడ కుర్చీవేసి గుంజీలు తియ్యటానికి ఆ అబ్బాయేమైనా ఎల్‌.కె.జి. చదువుతున్నాడా?’’ అంది.
ఏంచేయాలో తెలియనివాడిలా ఆలోచనలో పడి వెంటనే  ఏదో గుర్తొచ్చినవాడిలా.
‘‘ మా కంపెనీ డైరెక్టర్‌ సమ్మిరెడ్డికి వాళ్ల కాలేజి డైరెక్టర్‌  బాగా తెలుసు రూపా! ఆయనతో చెప్పిస్తాను. వినకపోతే యింకో మార్గం ఆలోచిస్తాను.’’ అన్నాడు.
‘‘ఇంత వయొలెన్స్‌తో కూడిన చదువు అవసరమంటారా?’’ అంది.
‘‘ మరి ఇప్పటికిప్పుడు పెళ్లంటే దేదీప్య ఒప్పుకుంటుందంటావా?’’
‘‘ ఒప్పుకోదన్న అనుమానం వున్నప్పుడు చెప్పకండి!’’
‘‘ చెప్పకుండా పెళ్లి చెయ్యటమా?’’ అంటు నిర్ఘాంతపోయాడు.
‘‘ దేదీప్య విషయంలో మీరన్నీ చెప్పే చేస్తున్నారా? తను వేసుకునే డ్రస్‌లు, అప్పుడప్పుడు మీరిచ్చే గిఫ్ట్‌లు చెప్పకుండానే తెస్తున్నారు కదా! అయినా ఆమె శ్రేయస్సు కోరేకదా ఈ పెళ్లి చెయ్యాలనుకుంటున్నారు.’’ అంది.
‘‘చెప్పకపోయినా పర్వాలేదు అనుకోటానికి ఇది డ్రస్‌ కాదు, గిఫ్ట్‌ కాదు. జీవితం!’’  అన్నాడు దేవేందర్‌.
‘‘జీవితంలో అన్నీ చెప్పే చేస్తున్నారా? జరిగేవన్నీ చెప్పాకనే జరుగుతున్నాయా? తప్పనిసరి అయినప్పుడు, చెప్పకపోవటం తప్పుకాదని, ఎవరికి చెప్పకుండా మనం పెళ్లి చేసుకోలేదా?’’ అంటూ యింకో వైపుకి తిరగటంతో వాలుజడ మళ్లీ కదిలింది.  బరువుగా, నల్లగా, కదిలినప్పుడు  అందంగా అన్పించే ఆ వాలుజడ పాశాన్ని తట్టుకోలేకనే ఎవరికీ చెప్పకుండా, పెళ్లి చేసుకొని కాస్త అటు, ఇటు తేడాతో కథ సుఖాంతం చేసుకున్నాడు.
మరి తన చెల్లి పరిస్థితి?
‘‘సరే, రూపా! నేను ఆలోచిస్తాను’’. అన్నాడు దేవేందర్‌.
అపురూప బాబుకి నాప్‌కిన్‌ మార్చే ప్రయత్నంలో పడి దేవేందర్‌ తో యింకేం మాట్లాడలేదు.
*     *     *     *     *
తెల్లవారింది.
సముద్రంలో ఈదులాడి తడిబట్టలతో ఒడ్డుకి చేరినట్లు ఒక్కో మేఘం ఆకాశం క్రింద ఒకదాని వెంట ఒకటి కదులుతున్నాయి.
దేదీప్య తన పుట్టినరోజు సందర్భంగా అన్నయ్య తెచ్చిన గ్రీన్‌కలర్‌ డ్రస్‌ వేసుకొని గుడికి వెళ్లే ప్రయత్నంలో వుంది.
గేటు ముందుకొచ్చి, స్కూటీపై కూర్చుని, తనొచ్చినట్లు హారన్‌ కొడుతోంది జ్యోత్స్న.  వెంటనే బయటకొచ్చి, కిందకి తొంగిచూస్తూ …
‘‘దీనికసలు పైకొచ్చే ఓపిక వుండదు. ఒక్క నిముషం వస్తున్నా ఆగవే’’.  అంటూ ఒక్క వుదుటన మళ్లీ లోపలకి వెళ్లింది దేదీప్య.
‘‘వదినా! జ్యోత్స్న వచ్చింది.  భద్రకాళి గుడికి వెళ్లిరానా?’’అంటూ వదిన దగ్గర పర్మిషన్‌ అడిగింది.
ఊయలలో వున్న బాబు బోసి నవ్వుల్ని చూసి మురిసిపోతూ తనవైపు చూడకపోయినా చూస్తున్నట్లే వూహించుకొని, ముద్దు ముద్దుగా మాటలు చెబుతూ తన మనసులోని మాదుర్యాన్ని తన బిడ్డ అర్థం చేసుకోవాలన్న తపనతో, అదే పనిలో వున్న అపురూప….. తనకి దగ్గరగా వచ్చిన దేదీప్య ఆ డ్రస్‌లో యింకా బాగుండటంతో అలాగే చూస్తూ.
‘‘సరే ‘వెళ్లిరా!’’ అంది ఆప్యాయంగా
అన్నదే తడవుగా చక, చక మెట్లు దిగి, స్కూటీని సమీపించి, జోత్స్న భుజాలపై చేతులు వేసి, వెనకాల కూర్చుంటూ.
‘‘ఇక పోనియ్‌ వే.’’ అంది దేదీప్య.
స్కూటీ కదిలి వేగాన్ని అందుకొంది.
వాళ్లు వెళ్తున్న స్కూటీ సరిగ్గా చౌరస్తా రాగానే ఆగిపోయింది.
ఇద్దరు దిగారు! ‘ఏమైంది’ అనుకుంటూ దానివైపు చుశారు. జ్యోత్స్న కిక్‌ రాడ్‌ని కాలుతో కొడుతూ, ఒక చేత్తో, ఎక్స్‌లేటర్‌ని రేజ్‌ చేస్తూ,  స్కూటీని స్టార్ట్‌ చెయ్యటానికి ట్రై చేస్తోంది.
అదెంతకీ స్టార్ట్‌ కాలేదు.
‘‘నువ్వుండవే. నేనుట్రై చేస్తాను.’’ అంటూ జ్యోత్స్నను ప్రక్కకు నెట్టి దేదీప్య ట్రై చేసింది.
ఈ లోపల దూరంగా జ్యూయలరీ షాపు దగ్గర ఆగివున్న అన్వేష్‌ కారుని చూసింది జ్యోత్స్న.
‘‘ఎప్పటిదే ఈ డొక్కు స్కూటీ? కొట్టలేక చస్తున్నా! వదిలిపెట్టవా దీన్ని? సెల్ఫ్‌ స్టాటర్‌ వున్న బండిని తీసుకోవచ్చుగా కనీసం దీనికైనా  సెల్ఫ్‌ స్టాటర్‌ పెట్టించుకోవచ్చుగా.’’ అంది ఆయాసపడ్తూ దేదీప్య.
‘‘ ఆపవే నీ గోల! అది  అన్వేష్‌ కారు కదూ? బాబోయ్‌ యిప్పుడతను చూశాడంటే ఈ స్కూటీ స్టార్ట్‌ అయ్యేంతవరకు వదలడు.  ఒకవేళ స్టార్ట్‌ కాలేదనుకో మనతో పాటు ఈ స్కూటీని కూడా తన కార్లో ఎక్కించుకుంటాడు.  నువ్వంటే అంత పిచ్చి, త్వరగా స్టార్ట్‌ చెయ్‌!’’ అంది జ్యోత్స్న.
దేదీప్యంటే అన్వేష్‌కి బాగా ఇదని, అదని వాళ్ల క్లాసులో తెలియనివాళ్లు లేరు.‘‘ఏం చేయాలి? స్టార్ట్‌ కాందే!’’  అంది దేదీప్య.  ఆమె ముఖంపై నీరెండతాకి, అప్పటికే చిరు చెమట పట్టింది.
‘‘నువ్వాగు. నేను ట్రై చేస్తాను.’’ అంటూ జ్యోత్స్న ట్రై చెయ్యగానే స్కూటీ కదిలింది.
ఇద్దరు ముందుగా భద్రకాళి గుడికి వెళ్లారు.
అక్కడ నుండి వరంగల్‌ ఫోర్ట్‌కి వెళ్లారు.
ఫోర్ట్‌ దగ్గర కొద్ది సేపు తిరిగి, ప్రక్కనే వున్న గార్డెన్‌లోకి వెళ్లి నిలబడ్డారు.  అక్కడొక చోట అభిరాం కన్పించగానే దేదీప్య మనసు ఉత్సాహంతో కేరింతలు కొట్టింది.  మనసేమో సుడిగాలిలా, మనిషేమో నెమ్మదిగా అతని దగ్గరికి వెళ్లి నిలబడిరది.
‘‘హాయ్‌! అభిరాం!’’ అంది.
అతనామెను పట్టించుకోకుండా ఏకాగ్రతగా ఎటో చూస్తున్నాడు అక్కడ అతను దేన్ని చూస్తున్నాడో అర్థం కాక దేన్నో వెతుకుతున్న దానిలా చుట్టూ చూసింది దేదీప్య.
‘‘అభిరాం గారు ! నా అజ్ఞానాన్ని మన్నిస్తే నేనో మాట అడగాలనుకుంటున్నాను. అంత దీక్షగా చూస్తున్నారు.  అక్కడ మీకేం కన్పిస్తోంది?’’ అంది దేదీప్య
ఒక్కక్షణం ఆమె ముఖంలోకి చూశాడు.
‘‘తెలియనట్లు నటించేవాళ్లు కూడా అజ్ఞానులేనా? అక్కడంత స్పష్టంగా చెట్లూ, పూలు, ఆకులు….. మధ్యలో సీతాకోక చిలుకలు కన్పిస్తుంటే….’’ అంటూ అక్కడున్న పువ్వులను ప్రేమమయ దృక్కులతో స్పృశిస్తున్నాడు అభిరాం.
దేదీప్య మనసు చివుక్కుమంది. అవి తనకన్నా అందంగా వున్నాయా? తనని పట్టించుకోకుండా వాటినే చూస్తున్నాడు?
‘‘ఇంత సేపటి నుండి ఇక్కడే వున్న నేను కన్పించనప్పుడు’ అవన్నీ మీకెలా కన్పిస్తున్నాయా’ అని డౌటొచ్చి అలా అడిగాను లెండి!’’ అంది దేదీప్య.
‘‘నువ్వెందుకు కన్పించలేదు? ఓ…. విష్‌ చెయ్యలేదనా! ఏదో ఆలోచనలో వుండి నిన్ను గమనించలేదు’’.  అన్నాడు నొచ్చుకుంటూ.
‘‘ఇట్స్‌ ఆల్‌రైట్‌,’’ అంది దేదీప్య.
అతని దృష్టి అంతా పూలపైవాలి అందంగా కదిలి ఎగురుతున్న సీతాకోక చిలుకలపైనే వుంది.
‘‘ఒక్కరే వచ్చారా?’’ అంది చుట్ట్టూ చూస్తూ, అతన్ని ఏదో ఒక నెపంతో మాట్లాడించాలని.
‘‘ఫ్రెండ్‌తో…..’’ అన్నాడు పొడిగా
ఇంకేం మాట్లాడాలో తోచలేదు దేదీప్యకి తన గురించి అడుగుతాడనుకొంది. అలాంటిదేం కన్పించలేదు.  ఆమె డ్రస్‌లోని ప్రత్యేకతను కూడా అతను గమనించలేదు.
‘‘ ఈ రోజు నా  పుట్టిన రోజు అభిరాం! భద్రకాళి టెంపుల్‌కి వచ్చి ఖిలా కూడా చూడాలనిపించి జ్యోత్స్నతో వచ్చాను’’. అంది.
‘‘హ్యపీ బర్త్‌డే, ’’ అన్నాడు వెంటనే అభిరాం.
అతను చెప్పిన విధానం ఆమె ఆశించిన రేంజ్‌లో లేదు.  నిరాశగా అతని ముఖంలోకి చూస్తూ.
‘‘ఇదిగో! దీన్నేనా మీరింతగా చూసేది?’’ అంటూ ఓ బటర్‌ఫ్లైని పట్టుకొని కిలకిల, అల్లరిగా, అందంగా నవ్వుతూ, దాన్ని అతని కళ్లకి దగ్గరగా చూపిస్తూ నిలబడిరది.  అతను కాస్త బెదిరినట్లు చూశాడు. ఆమె పట్టించుకోలేదు.  ప్రేమ గాఢంగా వున్నప్పుడు పట్టింపుగాని, గమనింపు గాని వుండవు.
నిస్సహాయంగా చూస్తూ అతను కూడా నవ్వాడు. అలా నవ్వుకుంటూ ఒకరికి ఒకరు  దగ్గరగా నిలబడి వుంటే జ్యోత్స్న తన కెమెరా సెల్‌తో ఫోటో తీసింది.
ఆమె చేతివేళ్ల మధ్యలో చిక్కుకుని గిలగిల కొట్టుకుంటున్న బటర్‌ఫ్లై ని చూస్తూ.
‘‘ పాపం! దాన్ని వదిలెయ్‌ ! నలిగిపోతుంది.’’ అంటూ జాలి పడ్డాడు అభిరాం.
‘‘ నేను నా పుట్టిన రోజు సందర్భంగా యిలా వచ్చాను.  మీరెందుకొచ్చారో చెప్పండి! వదిలేస్తాను.’’ అంది దేదీప్య.
‘‘ కాలేజీలో జరిగిన ‘ప్లేస్‌మెంట్స్‌’లో నాకు జాబ్‌ వచ్చింది కదా! ఫోర్త్‌ సెమ్‌ ఎగ్జామ్స్‌ అయిపోకముందే నన్ను ట్రైనింగ్‌లో జాయిన్‌ కమ్మని కాల్‌ లెటర్‌ వచ్చింది.  ఎలాగూ వెళ్తున్నాను కదా! ఒకసారి ఇవన్నీ చూసి వెళ్దామని వచ్చాను.’’ అని అతను అనే లోపలే వాళ్ల ఫ్రెండ్‌ అక్కడికి వచ్చాడు.
అతనికి జాబ్‌ రావటం దేదీప్యకి సంతోషాన్ని కల్గించింది.  వెంటనే సీతాకోకచిలుకను వదిలేస్తూ.
‘కంగ్రాట్స్‌’ చెప్పింది.
దేదీప్యకి ‘థ్యాంక్స్‌’ చెప్పి ‘ఓ.కె.బై’ అంటూ తన ఫ్రెండ్‌ బైక్‌ మీద కూర్చుని వెళ్లిపోయాడు అభిరాం. అతను యిక ముందు వరంగల్‌లో వుండడు కాబట్టి అంతకముందు రోజే బైక్‌ని అమ్మేశాడు.
దేదీప్యను యింకా కొన్ని ఫోటోలు తీసింది జ్యోత్స్న.
అక్కడ నుండి నేరుగా స్కూటీపై జోత్స్న వాళ్లింటికెళ్లారు. జ్యోత్స్న తన సెల్‌తో తీసిన ఫోటోలను డేటాకేబుల్‌ ద్వారా లాబ్‌టాప్‌ లోకి ట్రాన్స్‌ఫర్‌ చేసింది.  ట్రాన్స్‌ఫర్‌ చేసిన ఫోటోలని సీ.డి. లోకి కాపీ చేసింది. ఆ సీ.డీని అప్పుడే తీసికెళ్లి నయీంనగర్‌లో ఉన్న చిత్రా డిజిటల్‌ స్టూడియోలో యిచ్చారు.  అటునుండి అటే దేదీప్యను ఇంటి దగ్గర డ్రాప్‌ చేసి వెళ్లింది జ్యోత్స్న.
*     *     *     *     *
దేవేందర్‌ హైదరాబాద్‌ నుండి వచ్చిన వెంటనే కంప్యూటర్‌ ఇన్‌స్టిట్యూట్‌కి వెళ్లి, క్లాసులో కూర్చునివున్న దేదీప్యను మధ్యలోనే ఇంటికి తీసుకొస్తుంటే ఏం జరిగిందో అర్థం కాలేదు దేదీప్యకి  వదినకి గాని, బాబుకు గాని ఏమైనా జరిగిందా అని మనసులో భయపడిరది.
‘‘ఎందుకన్నయ్యా ఇంటికి తీసికెళ్తున్నావ్‌? ఏం జరిగింది? అంటూన్న ఆమె గొంతులోని ఆదుర్థాను కనిపెట్టాడు దేవేందర్‌.
‘‘ఏం జరగలేదమ్మా! నిన్ను చూడటానికి నాకు తెలిసిన వాళ్లు వచ్చారు. ఇంకొద్ది సేపట్లో నీకు పెళ్లి చూపులు.’’  అన్నాడు మామూలుగా.
పెళ్లి చూపులనగానే నిర్ఘాంతపోతూ
‘‘ఇప్పుడే ఎందుకన్నయ్యా పెళ్లి? నా ఎం.బి.ఎ. పూర్తయాక చేసుకుంటే బావుటుంది కదా!’’ అంది తేరుకుంటూ.
కంప్యూటర్‌ ఆమె ప్రొఫెషన్‌ కాకపోయినా ఫస్ట్‌ నుండి కంప్యూటరంటే ఇంట్రెస్ట్‌ వున్నందువల్ల కాలేజి నుండి ఇంటికొచ్చాక రోజు ఒక గంట కంప్యూటర్‌ క్లాస్‌కు వెళ్తుంది. ప్రస్తుతం ఒరాకిల్‌, డాట్‌నెట్‌ అయిపోవచ్చింది.
‘‘నేనిక్కడే వుంటే అలాగే చేసేవాడ్ని. స్టేట్స్‌ వెళ్లాలనుకుంటున్నాను.  నీ పెళ్లి అయితే ఓ బాధ్యత తీరిపోతుంది నాక్కూడా నిశ్చింతగా వుంటుంది’’ అన్నాడు దేవేందర్‌.
ఇల్లు రాగానే బైక్‌ ఆపుకొని లోపలకెళ్లారు.
దేదీప్యను  చూడగానే రెడీ అయి రమ్మని చెప్పింది అపురూప.ఇందుమతి కూడా అక్కడే వుంది.
లోపలకెళ్లి డోర్‌ పెట్టుకొంది దేదీప్య.
గదిలోకి వెళ్లగానే అభిరాం గుర్తొచ్చాడు.
ఒకవైపు చదువుకుంటున్నా అభిరాంని ప్రేమించి ఆనందపడింది. ఆ ఆనందాన్ని ఫీలవుతున్నంత సేపు తనంత అదృష్టవంతురాలు లేదనుకొంది.  పెళ్లి కూడా అభిరాంతోనే జరగాలనుకొంది.  ఇప్పుడిలా వేరేవాళ్లతో పెళ్లి చూపులకి కూర్చోవడం నచ్చటం లేదు. ఇష్టం లేని పెళ్లి చూపులకి ఏ డ్రస్‌ అయితే ఏముందన్నట్లుగా చేతికి అందిన డ్రస్‌ తీసుకొంది.
‘‘ చీర కట్టుకో దేదీప్యా! వాళ్లు నిన్ను చీరలో చూడాలంటున్నారు. డ్రస్సింగ్‌ టేబుల్‌ పక్కనే  చీర పెట్టాను చూడు’’. అని డోర్‌ అవతల నుండి అపురూప అంటుంటే.
‘‘అలాగే వదినా.’’ అంటూ ఆ డ్రస్‌ అవతల పడేసి చీరకట్టుకొంది.
ఇల్లు అలకగానే పండగకాదు అన్నట్లు పెళ్లి చూపులు జరగానే పెళ్లికాదు కదా అని మనసుకి సర్ధి చెప్పుకొంది. అయినా కూడా ఆమె మనసు ప్రశాంతంగా లేదు.  ఎటూ ఆలోచించుకోలేకపోతోంది.
మునిగి పోతున్నామని తెలిసినప్పుడు కడుపునిండా నీళ్లు త్రాగి, చావటమే మేలన్నట్లు పెళ్లిచూపులు తప్పవు కాబట్టి ప్రస్తుతం వాళ్లముందుకెళ్లి కూర్చోవటమే మంచిదనుకొంది.
దేదీప్యను తీసికెళ్లి వాళ్లకెదురుగా కూర్చోబెట్టింది అపురూప.
దేదీప్యను చూడగానే….
‘‘దేదీప్యా! ఎం.బి.ఎ. ఏ కాలేజీలో చదువుతున్నావమ్మా?’’ అన్నాడు అబ్బాయి తండ్రి బలరామయ్య దేదీప్య గొంతు వినాలన్న ఆసక్తితో.
‘‘అల్లూరి కాలేజీ అండి!’’ అంది దేదీప్య.
‘‘ మా అబ్బాయి ఎం.కామ్‌. చేశాడు డిగ్రీ బేస్‌ మీద గవర్నమెంట్‌ జాబ్‌ చేస్తున్నాడు. పేరు దీపక్‌.’’ అన్నాడు బలరామయ్య.
దీపక్‌ తల్లి భ్రమరాంబిక ఏం మాట్లాకుండా చూస్త్తూకూర్చుంది. తల్లి కూడా ఏదైనా మాట్లాడితే బాగుండనుకున్నాడు దీపక్‌.
పెళ్లిచూపుల పేరుతో చాల మంది అమ్మాయిల్ని చూశారు. వాళ్లలో దీపక్‌కి నచ్చిన                         వాళ్లు కూడా వున్నారు. వాళ్లతో అతను కొంతకాలం ఫోన్లోకూడా మాట్లాడాడు. కానీ వాళ్లు అతని తల్లిదండ్రులకి నచ్చక పోవటంతో ఏ కారణం లేకుండానే వాళ్లను వదిలేశాడు.
దేదీప్య వాళ్లందరికి నచ్చింది. అందుకే ప్రసన్నంగా కూర్చున్నారు.
దీపక్‌ వైపు చూసింది దేదీప్య.
ఎవరో చూడమంటే కాదు.  తనంతటే తనే చూసింది. దీపక్‌లో ఏదైనా వంక దొరికితే అన్నయ్యతో చెప్పి కాన్సిల్‌ చేపిద్దామని చూసింది.
గూని గాని, మెల్లగాని, బట్టతల గాని, చివరకు చట్టి ముక్కు అయినా వుంటుందేమోనని వెతికి మరీ చూసింది.  అవేంలేకపోవడంతో ప్రాణం వుసూరుమంది. వాళ్లకి తను నచ్చకపోతే బావుండని మనసులో దేవుడ్ని తలచుకొంది.
నడవమంటే .. కుంటుతూ నడవాలనుకొంది.
పాడమంటే…. చెండాలంగా పాడాలనుకొంది.
ఇవేం వాళ్లు అడక్కపోవటంతో తల నేలకేసి కొట్టుకోవాలనిపించింది. అందరు తనవైపే చూస్తున్నట్లనిపించి ఆగిపోయింది.
దేదీప్యను లోపలికి తీసికెళ్లమని అపురూపతో చెప్పాడు దేవేందర్‌
‘‘అబ్బాయి బాగున్నాడు మాకు నచ్చాడు.’’ అని దేవేందర్‌  వాళ్లతో అనటం గదిలోకి                        వెళ్తున్న దేదీప్యకి విన్పించింది.
‘‘అన్నయ్యేంటి నన్నొకమాటైనా అడక్కుండా అబ్బాయి నచ్చాడని తన నిర్ణయం చెప్పేశాడు? నాకు నచ్చక్కర్లేదా? నా నిర్ణయం అడగరా? అడిగివుంటే అభిరాంని ఇష్టపడ్తున్నానని చెప్పి వుండేదాన్ని కదా! నాకీ చిన్న అవకాశం కూడా లేకుండా పోయిందే’’. అని బాధపడ్తూ, పంటిక్రింద పెదవిని మడిచి ఆలోచిస్తూ ఒక్కక్షణం ఆగి తిరిగి లోపలకెళ్లింది.
అన్నయ్య చేసేది తప్పుకాదా?
ముమ్మాటికి కాదు. ఎందుకంటే? ‘చదివిన చదువు చాల్లే ’ అని అమ్మాయిల్ని తల్లిదండ్రులే యింట్లో కూర్చోబెడ్తున్న తరుణంలో తనని చదివించి, తగిన సంబంధం తెచ్చి పెళ్లి చెయ్యాలనుకుంటున్నాడు. తండ్రికన్నా ఎక్కువగా ప్రేమనందిస్తున్నాడు.
అయితే!! ఇతనితోనే పెళ్లి జరిగిపోతుందా?
అభిరాంతో జరగదా?
అభిరాంతో పెళ్లి జరగదేమోనన్న ఊహనే తట్టుకోలేకపోతుంది. దేవులపల్లి కృష్ణ శాస్త్రి పుస్తకాల్లో కన్పించే వెన్నెల, కొబ్బరాకు మాయమై,  కలలు కరిగిపోయి అంతా శూన్యంగా, అగమ్యగోచరంగా అన్పిస్తోంది.
*     *    *     *     *
ఇంకా వుంది…….
