మాలిక పత్రిక తరఫున రచయితలకు, పాఠకులకు   శుభాకాంక్షలు …హాసం ప్రచురణలనుండి వెలువడిన కొన్ని అపురూపమైన రచనలను మాలిక పత్రికలో సీరియల్స్ గా  మిమ్మల్ని అలరిస్తున్నాయని తలుస్తాం. ఈ నెలతో సూర్యదేవర రామ్మోహనరావుగారి సంభవం సీరియల్ ముగుస్తుంది.  మిమ్మల్ని మెప్పించే మరిన్ని మంచి రచనలు అందించగలమని హామీ ఇస్తూ, మీ అభిప్రాయలను ఆహ్వానిస్తూ  ఈ మార్చి నెల సంచికలోని అంశాలు..
1. మాలిక పదచంద్రిక మార్చ్ 2014
2. అండమాన్ డైరీ – 3
3. విజయగీతాలు – 3
4. జయమ్ము నిశ్చయమ్మురా
5. మాయానగరం – 2
6. హ్యూమరధం – 3
7. సంభవం – 10
8. అనగనగా బ్నిం కధలు – 8
9. సరిగమల గలగలలు – 5
10. గాసిప్స్ – 4
11.  తిలక్ అనుభవాలు – జ్ఞాపకాలు – 2
12. మౌనరాగం – 5
13.  గోదావరీ మహాత్మ్యము – 2
14. కళారూపాలు – 2 బుర్రకధ 
 
కూర్పరి : సత్యసాయి కొవ్వలి          
 
మొదటి బహుమతి: Rs.500
రెండవ బహుమతి: Rs.100 కినిగె గిఫ్ట్ కూపన్
సమాధానాలు పంపవలసిన ఆఖరు తేదీ:  మార్చి 30 2014
సమాధానాలు పంపవలసిన చిరునామా: editor@maalika.org
 


మినీ గడి 1
1 
õ
2 
 
 
 
õ
 
õ
õ
3 
 
 
4 
 
 
õ
5
 
õ
õ
6
õ
7 
 


మినీ గడి 2
8 
 
 
õ
9 
 
õ
õ
10 
 
11 
 
 
 
õ
 
õ
õ
 
õ
õ
12 
 
 
 


మినీ గడి 3
13 
 
14
15
õ
 
õ
16 
 
17 
18 
 
õ
õ
 
 
õ
19 
20 
õ
21 
 
 
 
 


మినీ గడి 4
22 
 
 
õ
23
 
õ
õ
24 
 
25 
26 
27 
õ
 
õ
28 
 
õ
 
29
õ
õ
30 
 


 


అడ్డం
ఆధారం
నిలువు
ఆధారం
2
కవి నుండి వచ్చేది. అదే చెత్తగా ఉంటే తవికవుతుంది
1
పేరులో తప్ప మనిషిలో గుణాల్లేనివాడు..శ్రీనాధుడి హీరో
3 
సదరు శర్మగారు రామకృష్ణ కవిగారి హీరో
2
రామాయణమే..కాస్త  కిందా మీదుగా.. ఈకథే
5
బ్రహ్మ రాసేదే.. కానీ కవిత్వం కాదు
4
వందపద్యాలు కలిస్తే
6
7
ఆడదే.. చలం గారి సృ(దృ)ష్టిలో

తెలుగు కందమైన వృత్తం

8
వాయులీనం అనగానే గుర్తుకొచ్చే అయ్య
8
మెల్లగా నడిచే కృతులు ఈకాలంలో ఉంటాయి.. చవకే.
10 
చప్పుడు..ఇది చేయొద్దని లీల గా గాలికి ఓపాటరూపంలో చెప్పడం ఓ అందం 
9
పంట ముందు వస్తే ద్వంద్వమౌతుంది, దలేర్ మెహింది నోట్లో పడి ఛస్తుంది.
11
సంగీతాధిదేవతే .. ఇంకో పేరు. బాణభట్టుకి తెలుసు. రావూరి వారికి కూడా.
10
వగలు తెలిసిన గడసరి తో చాలుచాలని మొదటి రెండు స్వరాలతో చెప్పడం .. ఓపాటలో 
12
మధురా —- చల్లనమ్మబోదు
13
రెండుగా చీలబోతున్న జాతి
13
కోటిరతనాలవీణ 
14
మరక ..పళ్ళమీద పడితే
16
ఒకప్పటి హిందీ హీరోయిన్ ..పేరులో సూర్యుడు
15
ఒక వాయిద్యం.. తిరగబడితే
18
ఈజంతువు యింటిపేరవ్వగానే,  గబ్బిలం పుట్టింది
17
స్వర్గం కోసం ఏదైనా నాకండని చెప్తే ..ఉఁహూఁ అంటారే
19
జుట్టుగొరిగించుకుంటే మిగిలేదీ గుండే
19
గోదావరి జిల్లాల్లో దోమల దయవల్ల వచ్చిన ఏనుగు కాళ్ళు
21
నువ్వులనీళ్ళు
20
నాగలి, బండి లాగడానికి ఎడ్లకి కట్టేది – ఎటొచ్చీ కిందనించి పైకి కట్టాలి

22
శివరాత్రి నాడు టీవీలో గేరంటీగా వేసే రావణుడి సినిమా
22
మిస్సమ్మ సినిమా ఆధునిక హీరోయిన్.. ఒక స్త్రీవాద పత్రిక
24
29 ఇంకో రెండుసార్లు రాయి .. వంశీ సినిమా అవుతుంది ..3 పొడి అక్షరాలలో
23
ఈమధ్య ఎద్దు పేరుతో వచ్చిన ఓ సినిమా .. 
25
హిందీలో తిట్టేడప్పుడు కుక్క తో పాటు వచ్చే మీనా
26
జాస్మిన్కి, నాయర్కి ముందొచ్చేది..మేమా, కాదు
28
మొదట లీడరు. ఇప్పుడు బాహుబలి అవుతాడు
27
అవును .. ప్రహార్ హీరో మధ్య పేరు


29
వెళ్ళూ అని జయం సినిమాలో సదా స్టైల్లో చెప్పినా అర్ధం కాదీ దొరకి. భాష మార్చి చెప్పు
30
ఈవిడ ఒడి పూవువలె మెత్తనమ్మా

 
 
 
 
 
రచన: దాసరి అమరేంద్ర
 
హేవలాక్ అండమాన్ పరిభాషలో ఓ పెద్ద ద్వీపం.
ఉత్తర దక్షిణాలుగా ఓ పదిహేను కిలోమీటర్ల పొడవు, సగటున అయిదు కిలో మీటర్ల వెడల్పు – అంతా కలసి నూటపది చదరపు కిలో మీటర్ల విస్తీర్ణం, ఆరేడువేల జనసంఖ్య. పోర్ట్ బ్లెయిర్‌కు దగ్గరగా ఉండటం దీని పాపులారిటీకి ఒక కారణమయితే వర్ణనాతీతమయిన సాగర సౌందర్యం ముఖ్యమైన కారణం..
జెట్టిలో దిగగానే మా లోకల్ గైడు – ప్రకాష్ ఏర్పాటు చేసిన మనిషి వచ్చి పలకరించాడు. జెట్టీ పక్కనే ఉన్న పీడబ్ల్యూడి వారి అతిథిగృహంలో మా నివాసం.  మా గైడ్ సాయంతో ఆ అథిథిగృహం కేర్ టేకర్‌ను వెదికి పట్టుకొని అతని అనుమానపు చూపుల్నీ, అనవసరపు సందేహలనూ దాటుకొని – ముందు చూపులో ప్రకాష్ ఏర్పాటు చేసిన వారి వారి ఇంటర్నల్ కమ్యూనికేషన్ ప్రతిని అతనికి చూపించి-చివరికి మంచి గదిలో స్థిరపడ్డాం. “మీరు సాయంత్రం దాకా రిలాక్సవ్వండి. ఈ రోజు రాధానగర్ బీచ్‌కు వెళదాం. రేపు ఎలిఫెంట్ బీచ్. ఇది బాగా చిన్న ఊరు. ఇంతకు మించి మీరు చూడవలసినవి ఏమీ లేవు” అని చెప్పి వెళ్లబోయాడు మా మార్గదర్శి. నాకెందుకో ఏదో లోపం కనిపించింది. సాయంత్రం  గాదు మూడింటికల్లా రండి రాధానగర్ వెళదాం” అని తేల్చి చెప్పాను. ‘అంత ఎండలో ఎందుకు సార్’. అని సణుగుతూ వెళ్లాడతను.
 
మధ్యాన్నం మూడు అన్నానే గాని ఓ గంట గడిచి పదకొండు అయ్యేసరికి కాళ్లు ‘పదపద’ అన్నాయి. బయట కొంచెం ఎండగానే ఉంది.. ‘మీరు వెళ్లి రండి’ అని అనుమతి ఇచ్చేసింది లక్ష్మి. బయట పడ్డాను. ఓ రెండుగంటల టైముంది. ‘ఎక్కడికి వెళ్లాలీ?’ సందేహం. ‘ఎక్కడో ఒక చోటికి.. ఇన్ని వేలమైళ్లు గాల్లోనూ, నీళ్లలోనూ ప్రయాణంచేసి వచ్చింది ఇలాంటి బంగారు ఘడియల్ని హోటలు రూమ్‌కి అంకితం చెయ్యడానికి గాదుకదా..’. సమాధానం… అడుగులు మొదలయ్యాయి.
పక్కన ఓ అంతగా ఆకర్షించలేని టూరిస్టు సమాచార కేంద్రం. గోడమీద ద్వీపపు విపులమైన మ్యాపు. అక్కడున్న కుర్రవాడిని అడిగితే ‘బ్రోషర్లు అయిపోయాయి సార్.. ఎన్ని సార్లు చెప్పినా మా పోర్టు బ్లెయిర్ వాళ్లు పట్టించుకోవడం లేదు’ అని స్నేహంగా వాపోయాడు. ‘ఇంత చక్కని ద్వీపంలో, టూరిస్టు సమాచార కేంద్రంలో, కనీసం బ్రోషరైనా లేకపోవడం క్షమించరాని నేరం’ అని అంతే స్నేహంగా కోప్పడి,’ బాబ్బాబూ.. నీకు పుణ్యం ఉంటుంది. హేవ్‌లాక్‌దీ, నీల్ ది ఒక్కొక్క బ్రోషరు సంపాదించి పెట్టు. నీ పేరు కలకాలం గుర్తుంచుకొంటాను’ అని అసలు సిసలు కార్యసాధకుడిలా ఆ కుర్రాడిని – సమీర్ భౌమిక్ అతని పేరు- బ్రతిమాలను. జాలిపడి, వెళ్లి, ఓ పావు గంట జెట్టీలో తిరుగాడి, బాగా నలిగిపోయిన బ్రోషర్లు సంపాదించి తెచ్చాడా మహానుభావుడు భౌమిక్!
 
ఆ ద్వీపంలో ఉన్న ఆరువేలమంది ద్వీపపు ఉత్తర భాగంలో ఏడు ‘గ్రామాల్లో’ నివసిస్తారట. చాలావరకూ బెంగాలీలు- అందులోనూ 1972 లో బంగ్లాదేష్ నుంచి తరలి వచ్చిన వారు! ఆసక్తికరమైన విషయం ఏమిటంటే ఈ ఏడు గ్రామాలకూ తమ తమ ‘నెంబర్లు’ ఉండడం!! జెట్టీ ఉన్న ప్రాంతం గ్రామం నెంబర్ వన్. దాని పక్కనే రెండో నెంబరు గ్రామం – వీటికి పేర్లు లేవు!. ద్వీపపు మెయిన్ బజారు ఉన్న గోవిందనగరపు నెంబరు మూడు. ద్వీపపు నడిబొడ్డున ఉన్న నాలుగూ, ఆరో నెంబరు గ్రామాల పేర్లు శ్యాంనగర్, క్రిష్ణానగర్- దక్షిణాన పడమటి తీరాన ఉన్న అయిదో నెంబరు గ్రామం- విజయనగర్. తూర్పు తీరాన ఉన్న ఏడో నెంబరు గ్రమం రాధానగర్! ఇలా ఊళ్లకు నెంబర్లు ఉండటం, ఒకటి రెండు ఊళ్లకు అసలు పేర్లే లేక పోవడం. అదో వింత, విచిత్రం. ఆసక్తికరం!!
ఊరూ నెంబర్ వన్‌లో బయట పడ్డాను. మూడో నెంబరు గోవింద నగరానికి దారి తీస్తోన్న రోడ్డు పట్టుకొన్నాను. అసలక్కడ ఉన్నది ఆ ఒక్కటే రోడ్డు. చక్కటి రోడ్డు, పచ్చని పరిసరాలు. అక్కడక్కడ ఇళ్లు… అరటి చెట్లు.. కొబ్బరి చెట్లు.. చిరుఎండ – కానీ సముద్రం మాత్రం అందీ అందని చేలాంచలంలా ఓ వంద మీటర్ల దూరంలో – అదో అసహనం! రోడ్డుకూ సముద్రానికి మధ్య అనేకానేక రిసార్ట్లు.. కొన్ని గంభీరమైనవి.. మరికొన్ని గ్రామీణమైనవి.. ఆ గ్రామీణపు రిసార్ట్లో అత్యాధునిక వూరిళ్లు.. హిప్పి బాణీలనూ, విదేశీయువా – వాసారాల్లో ఉయ్యాలలూగడానికి హేమక్‌లు.. తలుపులమీద ప్రపంచంలోని అన్ని బాణీలనూ గుర్తుకు తెచ్చే వర్గ చిత్ర విన్యాసాలు.. డిజైనులు..
నేను కోరుకొంటొన్న ‘స్థానికులతో సంపర్కం’ అసంకల్పితంగా సమకూరనుందని స్పురించింది… వారాలు, నెలల తరబడి ఉండిపోయే విదేశీయులనూ స్థానికులే అనుకొంటే ఆ కోరిక బాగా నెరవేరిందా రెండు గంటల్లో… ఏభై ఏళ్ల క్రితం స్థాపించిన ఓ సీనియర్ సెకండరీ స్కూలు కనిపించింది-వెళ్లి పిల్లా పెద్దలతో కబుర్లు-మూడో నెంబరు గోవిందనగర్‌లో బజారు వాతావరణం.. షాపులు.. కాఫీ అంగళ్లు.. బ్యాంక్.. ఏటీఎమ్.. రంగురంగులో ఉండి ఆకర్షిస్తోన్న కూరగాయల బజారు. అందులో ఓ పావు గంట పచార్లు… మర్నాటి హోలీ రంగుల పండుగ సందర్భంగా పిచికార్లు చేతబట్టి నవ్వులు చిందిస్తోన్న మువ్వురు హాలెండు వనితలు.. రోడ్డు పక్కకు మళ్లీ సముద్రం వేపు అడుగు వేయగా దట్టంగా కొబ్బరితోవులు- సముద్ర తీరాన మడచెట్లు – తెల్లని ఇసుక — లోతులేని రంగురంగుల సముద్రం.. చిన్న చిన్న పడవల మీద ఏమాత్రమూ హడవుడిలేకుండా విహారాలు చేస్తోన్న విదేశీ యువతీ యువకులు (వీళ్లు టూరిస్టులు గాదు  ట్రావెలర్ల్సు!) ఓ కాఫీ దుకాణం, అడిగి వివరించి మరీ చేయించుకొన్న పెద్ద కప్పుడు , చిక్కని కాఫీ.. ఆ షాపులో నాతోపాటు చేరిన ఇద్దరు ఎస్టొనియా దేశపు నడివయసు ట్రావెలర్లు.. ‘ఇంత చక్కని ద్వీపంలో ఏమిటీ అపరిశుభ్రత .. ఎందుకీ రోడ్ల మీద చెత్త చెదారం.. కాస్తంత సివిక్ సెన్సు ఉంటే ఈ స్వర్గం ఇంత నరకప్రాయమవదు గదా’ అన్న వారి చిత్తశుద్ధితో కూడిన ఆవేదన – ఆ రెండు గంటల్లోనే నేను ఓ బయట నించి వచ్చిన వ్యక్తిగా గాక, ‘ఇన్‌సైడర్’ గా పరిణామం చెందడం.. స్పందించడం.. అతి ముఖ్యమైన అనుభూతి!
రాధానగరం బీచి… పొర్టు బ్లేయిర్‌లోనూ, హేవలక్ ద్వీపపు గ్రామం నెంబర్ వన్ లోనూ ఈ బీచ్ అందాలను జనాలు కీరిస్తోంటే – ‘పోన్లే.. ఆ మాత్రం స్థానిక సముద్ర భక్తి ఎవరికైన సహజం’ అంటూ భరించాను. కానీ ఒక్కసారి బీచిలోకి అడుగుపెట్టే సరికి నేను అందరినీ మించిన భక్తుడినయి పోయాను!
బీచి మొదలు వరకూ చక్కని రోడ్డు.. కారుదిగి ఇసుకలోకి అడుగు పెట్టగానే అటూ ఇటూ అర్థ చంద్రాకారంలో రెండు కిలో మీటర్ల మేర అద్భుత సౌందర్యం.. స్నేహంగా పలకరించే నీలాలజలాలు.. చిన్న చిన్న అలలు.. తెలుపూ గోధుమ రంగుల ఇసుక.. తీరానికి ఏభై మీటర్లలో అంతట పరచు కొన్న చిక్కని చక్కని పచ్చని అడవి.. నిడుపాటి వృక్షాలు.. వాటికి అల్లుకొన్న లతలు.. ఆ అర్థచంద్రాకారపు రెండు కోసల్లోనూ దూరాన ‘సముద్రంలోకి చొచ్చుకువస్తొన్న చిరుగిరి శిఖరాలు. మళ్లీ వాటి  నిండుగా వృక్షాలు.. ఏదో అంటారే వేయితలల ఆదిశేషుడుగారే ఆ సౌందర్యాన్ని వర్ణించగలరు! ఒకటి మాత్రం నిజం.. నేను కన్యాకుమారి నుంచి అటు గోవా గుజరాత్‌ల దాకానూ, ఇటు పాండిచ్చేరి బెంగాళ్ల దాకానూ ఎన్నో ఎన్నెన్నో బీచ్‌లను చూసాను. యూరప్, ఆస్ట్రేలియా, ఇండోనేషియా, సింగపూర్లలోనూ చూసాను. నాపరిమిత పరిజ్ఞానంలో చెప్పాలంటే ఈ రాధానగర్ బీచ్‌ను మించిన బీచ్‌ను నేను చూడలేదు!!
 
నాలుగు దాటలేదేమో… ఇంకా ఎండగానే ఉంది.. సందర్శకుల సంఖ్య అతిస్వల్పం.. ‘సౌఖ్యానికి సౌందర్యానికి మధ్య ఎంచుకోవలసి వస్తే సౌందర్యాన్ని ఎన్నుకొన్నవాడే చిట్ట చివరికి సుఖిస్తాడు అని నా ఫిలాసఫీ.. ఈ పడక్కుర్చీ ఫిలాసఫీనికి తాటాకులు కట్టే లక్ష్మి సహచర్యం.. రెండు కిలో మీటర్లూ నడిచి కొలిచి రావాలన్న నా తపన.. ‘వెళ్లు నాయనా, నాకీ నీడపట్టుచాలు’ అన్న తన ఆలోచన.
రవీంద్రుడి స్పూర్తితో ఒంటరిగా సాగాను. కానీ మనిషి ఎనాడూ ఒంటరిగాదు-అందులోనూ రాధానగర్ బీచ్ లాంటి సుందర సీమలో.. ‘ఓ సారి చూసి వద్దాం’ అన్న నీళ్లు వదిలి అడవిలో అడుగు పెడితే’ అంకుల్ మా ఫోటో తియ్యరా’ అని అడుగుతోన్న ఓ పాతికేళ్ల అమ్మాయి… కాస్త దూరాన ముసి ముసి నవ్వులలో ఆవిడ హనీమూన్ సహచరుడు.. ‘తీస్తాగానీ మరి దానికి నువ్వు ఫీజు ఇవ్వాలి.. నీ లేసుటోపి మహా సుందరంగా ఉంది.. దానితో నన్ను ఫోటో తీసుకోనివ్వాలి’ –  నా బేరం. సంతోషంగా ఒప్పుకోలు.. కబుర్లు.. ఫోటోలు.. గుజరాత్ నుంచట వాళ్లు – హేవలాక్ లోనే ఒకవారం.. మంచి నిర్ణయం…
 
లేసుటోపి ఎపిసోడు తర్వాత ముందుకు నడచీ నడచీ కొండకొన సముద్రంలోకి చొచ్చుకు వస్తోన్న ప్రాంతం చేరాను.. ఎవరూ లేని ఎకాంతం..’ ఇంత సౌందర్యమూ నాదే నాదే’ అని మనసు గంతు లేసింది. ‘అంత స్వార్థం వద్దు’ అని బుద్ధి బుద్ధి చెప్పింది. చలంగారన్న ‘సౌందర్యం నాదే అనుకోవడంగాదు.. సౌందర్యం నేనే అనే స్థితికి చేరాలి ఉపదేశం గుర్తొచ్చింది.’ ‘అలాంటి స్థితీ అంటే ఎన్నో ఎన్నెన్నో మెట్లు ఎక్కాలి గదా – పోనీ ఆరంబిద్దాం’ అనిపించింది…
తగ్గుమొహం పడుతోన్న ఎండ.. ఆహ్లాదకరంగా వీస్తోన్న సాగరపు చిరుగాలి.. అడపాదడపా సముద్రపు పక్షులు (సీగల్స్!).. అడవిలోంచి జాగ్రత్తగా వింటే తియ్యటి పక్షుల శబ్దాలు – సుతిమెత్తని ఇసుక స్థానంలో కొండల బండరాళ్లు.. జారకుండా జాగ్రత్త పడుతూ వెళ్లగలిగినంత దూరం వెళ్లడం.. ఆ సాగర సౌందర్యంలో ఉనికినే కోల్పోవడం.
ఎంత మన ఉనికి మనమే మరచి పోయినా తోడుగా ఏళ్ల తరబడి నడుస్తోన్న, వేలమైళ్లు కలసి వచ్చిన మనిషి సంగతో!! ఆవేపు అడుగులు వేసాను.. అయినా మనసు చంచలా.. దారిలో కనిపిస్తోన్న సహ టూరిస్టులు.. పలకరించగానే వులకరించిపోయే సమయమూ సందర్భమూ.. అప్రయత్న చిరునవ్వులు– అలాంటి సమయంలో నీళ్లలో ఆడుకొంటోన్న మోచేతుల దాక దంతపుగాజులు దొంతర ఉన్న నాలుగు చేతులూ, ఇద్దరు యువతులూ..
వారు రెండు హానీమూన్ జంటలకు చెందిన ‘బెటర్ హాఫ్’లు.  ఆ ఉదయం మాతో కలసే ఓడలో వచ్చిన వారు.. గుర్తింపులు – పలకరింపులు.. ఉత్తర భారత దేశంలో పెళ్లైన తర్వాత రెండు మూడు వారాలు (ఇంకా ఎక్కువేనేమో!) అలా చేతులకు నిండుగా గాజులు ఉంచుకొనడం కద్దు.. అవి ఆయా పెళ్లి బట్టలతో సరిభాగంగా అమరిపోతాయి. కానీ మరివీళ్లు-పెద్ద వాళ్ల ఆజమాయిషీలు లేవుగదా – జీన్సు, టీషర్టుల్లో తిరుగాడుతున్నారు. గాజులు మాత్రం యధా ప్రకారం ఉన్నాయి. ఆ విశేషాన్ని కెమేరాలో బంధించాలనిపించి అనుమతి అడిగాను. మహదానంగా, యమాస్పోర్టివ్‌గా చేతులు ముందుకు జూపారు.. ఈలోగా వారి వారి భర్తలు ఒకవేపు నుంచీ.. మా లక్ష్మి ఇటు వేపునుంచీ వచ్చి చేరారు.. తీరా జూస్తే వీళ్లు మా ఊరి వాళ్లే – ఢిల్లీ. మరింకేం.. కబుర్లే కబుర్లు!
 
చూస్తూ ఉండగానే పగలు ముగిసిపోయి సంధ్య సమయం ఆరంభమయింది. సూర్యాస్తమయ సౌందర్యానికి రాధానగర్ బీచి పెట్టింది పేరు. కొండచెరియ సముధ్రంలోకి చొచ్చుకు వస్తోన్న పశ్చిమ దిక్కున, ఆ బిందువు దరిదాపుల్లోనే సూరీడు డ్యూటీ దిగిపోయే స్థలం! మరింకేం – అందానికేం కొదవులేదు. అప్పటిదాకా కేకలూ, కేరింతలతో గలగలలాడిన రాధానగర్ బీచ్ ఒక్కసారిగా ‘మౌనం’ వహించింది. అందరి దృష్టీ అస్తమిస్తోన్న భానుబింబం మీదే- అడపాదడపా క్లిక్కుమంటోన్న కెమేరాలు.. అన్నట్టు అంత సుప్రసిద్ధ బీచిలోనూ ఆనాటి సాయంత్రం రెండు మూడువందలకన్నా ఎక్కువ మంది లేరు.. ముఖ్య భూభాగానికి వందలమైళ్ల దూరాన ఉండటం నిజానికి అండమాన్ల పాలిటి వరం అదే గోవాలోని కలాగూట్ బీచ్‌లో అయితే ఇదే సమయంలో వేలకొద్దీ టూరిస్టులు పొగుపడి ఉండేవారే!!
మూడు రోజులు గడిచిపోయాయి. హేవలాక్‌లో ఇరవైగంటలు.. అంటే చనువు వచ్చేసింది. కొత్తదనం దూరమయింది.. గైడు గారి కోసం ఎదురుచూడ్డం అన్న ప్రసక్తే లేదు.. నా అలవాటు ప్రకారం ఆ నాలుగోనాడు ఉదయం అయిదున్నర కల్లా రూంలోంచి బయటపడ్డాను.. రోడ్డును పక్కన బెట్టి తిన్నగా ఉండలేను కాని దారుల్లో సముద్రతీరం చేరాను.
ప్రకృతి నిజంగా వరప్రసాదిని. ఎర్లీ పక్షులకు కీటకాలు దొరకడం సంగతి ఎలా ఉన్నా నాకు మాత్రం ఆ అయిదుగంటల ముప్పైనాలుగు నిమిషాలకు దొరికిన అ ఉదయ సంధ్యా దృశ్యం నిజంగా వరప్రసాదమే! ఆకాశం నిండా పరచుకొంటోన్న ఉదయ సంధ్యా వర్ణాలు, దిగువన నిశ్చల జలధిలో వాటివాటి ప్రతిబింబాలు.. ఆకాశానికీ సముద్రనికి తేడా కనిపించని క్షితిజరేఖ.. కంటికి ఆహ్లాదం కలిగించే మంద్రపురంగులు.. శోభాయమాన దృశ్యమది!
 
హాసం ప్రచురణ:                                                                                                                                                              
 పింగళి నాగేంద్రరావు
 
1901లో బొబ్బిలి తాలూకా రాజాంలో జన్మించిన పింగళి నాగేంద్రరావు విద్యార్థి దశ బందరులో సాగింది. కొంతకాలం బడిపంతులుగా పంచిచేసిన పింగళి, తిరుపతి వెంకటకవుల వల్ల ప్రభావితుడై స్వాతంత్ర్యపోరాట సమయంలో భరతమాతను కీర్తిస్తూ గీతాలు వ్రాసి జైలు శిక్ష అనుభవించారు.
ఖర్గపుర్‌లో రైల్వేశాఖలో ఉద్యోగం చేస్తున్న రోజుల్లో బెంగాలీ రచయిత ద్విజేంద్రలాల్‌ రాయ్ నాటకాన్ని “మేంవాడు పతనం” పేరిట తెలుగులోకి అనువదించి ప్రదర్శించారు. “శారద” పత్రికకు పనిచేసిన రోజుల్లో ఆస్కార్ వైల్డ్ రచన ఆధారంగా ‘వింద్యరాణి్’ నాటకం వ్రాయగా బందరులోని ఇండియన్ నేషనల్ థియేటర్ వారు ప్రదర్శించారు.
1941లో జగన్నాధ్ దర్శకత్వ వహించిన “భలేపెళ్ళి” చిత్రం ద్వారా రచయితగా సినీరంగ ప్రవేశంచేసిన పింగళి మలిచిత్రం “వింధ్యరాణి”. ఈ రెండు పరాజయం పొందినా, పింగళిలోని స్పార్క్‌ను గ్రహించిన దర్శకులు కె.వి.రెడ్డి “గుణసుందరికథ”కు (దీనికి మూలం షెక్స్‌పియర్ నాటకం- ‘కింగ్‌లియర్’) రచయితగా అవకాశమిచ్చారు. అది అఖండవిజయం సాధించింది.
ఆ వెంటనే విజయావారి “పాతాళభైరవి” కె.వి. – పింగళి కాంబేనేషన్‌లో రూపొందించి సంచలన విజయం సాధించి నాటి నుంచి విజయావారు నిర్మించిన జానపద (“చంద్రహారం”, “జగదేకవీరునికథ”, “ఉమాచండీ గౌరీ శంకరుల కథ”) పౌరాణిక (“మాయాబజార్”, “సత్య హరిశ్చంద్ర”) చిత్రాలకు మాటలు, పాటలు, “పెళ్ళిచేసి చూడు”, మిస్సమ్మ”, “అప్పుచేసి పప్పుకూడు”, “గుండమ్మ కథ”, “సి,ఐ,డి”. సాంఘిక చిత్రాలకు రసవత్తరమైన పాటలు వ్రాసారు.
బయటి సంస్థలు నిర్మించిన “పెళ్ళినాటి ప్రమాన్ణాలు”, “శ్రీకృష్ణార్జున యుద్ధం”, “భాగ్యచక్త్రం”, “మహామంత్రి తిమ్మరుసు”, “శ్రీకాకుళ ఆంధ్ర మహావిష్ణు”, “మహాకవి కాళిదాసు”, “రాజకోట రహస్యం” వంటి చిత్రాలకు కూడా రచన చేసారు పింగళి.
ఆయన సృష్టించిన – నేపాళమాంత్రికుడు, నిక్షేపరాయుడు, హంవీరుడు వంటి పాత్రలు యెన్నో! ఆయన రాసిన మాటలు డింగరి, డింభకా, ఘాటుప్రేమ, ముద్దొచ్చావులే బుల్‌బుల్, సాహసం సేయర డింభకా, హలా, విళమా, శిల్పం, గిల్పం, అస్మదీయులు, తస్మదీయులు – వంటివి, ప్రజల నోళ్లలో పలుకుబడులుగా మారాయి.
1971ఓ మరణించిన పింగళి నాగేంద్రరావురచన చేసిన చివరి చిత్రం కె.వి.రెడ్డి దర్శకత్వంలో యన్.టి.ఆర్ నిర్మించిన “శ్రీకృష్ణసత్య”!
విజయావారి చిత్ర విజయాలకు తన కలంద్వారా వూపిరులూదిన సాహితీ స్రష్ట, తన సాహితీ విన్యాసంతో ప్రేక్షకుల్ని రంజింపచేసిన సాహితీ మాంత్రికుడు పింగళి నాగేంద్రరావు.
 
 
 
పెళ్ళిచేసి చూడు
(29.2.1952)
 
“కట్నముకోరకై పుస్తెలు తెంచే
కఠినులదే యీ యుగమమ్మా”–
సామాన్య కుటుంబాలను అతలాకుతలం చేసే ‘వరకట్న’ దురాచార జాడ్యం పై విజయావారు చక్రపాణి పదునైన స్క్రిప్ట్ ద్వారా, ఎల్.వి.ప్రసాద్ దర్శకత్వం ద్వారా సంధించిన వ్యంగ్యాస్త్రం “పెళ్ళిచేసి చూడు” చిత్రం.  ఈ సినిమా 1952లో విడుదలయినా యీ యాభై అయిదేళ్ళలో ఆ పరిస్థితిలో యే మార్పు లేకపోయినా యింకా వికృత రూపం దాలుస్తూనేవుంది.
పిల్లలపై చిత్రీకరించిన పాటలు (బ్రహ్మయ్య, అమ్మా నొప్పులే) ఊటుకూరి సత్యనారాయణ వ్రాయగా మిగతా పాటలన్నీ పింగళి నాగేంద్రరావు వ్రాసారు. వాటికి సంగీతం ద్వారా ప్రాణం పోసారు ఘంటసాల.

గొడపాడు ఎలిమెంటరీ స్కూలు టీచరు రాజు (జోగారావు). స్కూలు వార్షికోత్సవ సందర్భంగా “పెళ్ళిచేసి చూడు” అనే నాటకాన్ని రాజు నేతృత్వంలో ఆ స్కూలు పిల్లలు ప్రదర్శిస్తారు. రాజు శిష్యుడు సిసింద్రి – పేరుకు తగ్గ గడుగ్గాయి. ఆ నాటకంలో హీరో ఆ కుర్రాడే (మాస్టర్ కుందు)! అతనితోపాటు పెళ్లికూతురుగా బేబీ రాజకుమారి, బ్రహ్మయ్యగా మాస్టర్ కోటిలింగం నటించారు. సరళమైన భాషతో ఆ గీతం గిలిగింతలు పెడుతుంది. పాట పాడినవారు, కోమల, రాణి, ఉడుతా సరోజిని.

:బ్రహ్మయ్యా, ఓ, బ్రహ్మయ్యా-
లోకమునే మురిపించే – 
చక్కని ఓ చుక్కను
నాకు పెళి చేయనిచో – 
ఇంక బ్రతుకలేనయ్యా!!
బ్రహ్మ : ఏరికోరి తెస్తినిరా – 
నీకు తగిన పిల్లరా;
మారుమాట పల్కదురా – 
మురిపెమెల్ల తీర్చుకోరా
సిసింద్రీ                   :               అహహా!…. ఎంత గొప్ప దేవుడవో – నాదుకోర్కె తీర్చినావు
ఇంక నేను ధన్యుడను – నీదు మేలు మరువనయ్య!
ఏయ్ – ఇదిగో – చూడు – నిన్నే – నేను – నీ భర్తని – అరె పల్కదేం ? 
మారు పల్క దేమయ్యా మూగపిల్ల నిచ్చావా ?                               !!బ్రహ్మయ్య!!
నోరునిచ్చి కావవయా – భక్తులతో పరిహాసమా ?
బ్రహ్మ                     :               మేలుకోరి మూస్తినిరా! గళము విప్పమనకురా!
నోరుగల భార్యలతో  నరులు వేగలేరురా !
సిసింద్రీ                   :               నీ కెందుకు నే వేగెద – నోరువిప్పి పోవయ్యా !!
బ్రహ్మ                     :               అయితే ఇక నీ కర్మం – అనుభవించు తిమ్మయ్యా!!
సిసింద్రీ                   :              ప్రేయసి ! ఓ ప్రియా ! నా ప్రియా !
ఆమె                       :              ప్రియమో చౌకో – నోరుమూసుకొని కొనితేవోయ్
వాయిల్ సిల్కూ – సెంటూ – పౌడర్ – బీచికి పోయె బ్యూక్ కార్
గోల్డువాచీ – ముఖమల్ స్లిప్పర్ – ముచ్చటగొలిపే బొచ్చుకుక్క
కోరినవన్నీ నోరుమూసుకొని కొని తేవాలోయ్ !
లేకపోతే విడాకులోయ్ !
సిసింద్రీ                   :              అఁ ఔర! ఎంత గయ్యాళిని మెడకు గట్టినావయ్యా!
హోరు తాళలేనయ్యా! నోరు మరల మూయవయ్యా
ఆమె                       :              నా నోటిని మరల మూయ ఎవరికైన తరమౌనా!
ఏదీ రమ్మని చూద్దాం బ్రహ్మ ప్రజ్ఞ తెలిసేను.
బ్రహ్మ                     :              ఔనమ్మా! ఔనౌనమ్మా నాచేతను కాని పని స్త్రీల నోరు మూయడమే
తల్లీ! నే వాగలేను పోయివత్తు సెలవిమ్మా!
సిసింద్రీ                   :              ఇంతేనా నీ తెలివి ఏమి వ్రాత వ్రాశావోయ్                           !!బ్రహ్మయ్య!
 
రాజు చెల్లెలు అమ్మడు(జి.వరలక్ష్మి). ఆమెకు పెళ్ళిసంబంధం కోసమని వరసకు మేనమామ అయిన గోవిందయ్య (దొరస్వామి) యింటికి శిష్యుడితో సహా వెళతాడు రాజు. గోవిందయ్య అతని భార్య చుక్కమ్మ (సూర్యకాంతం) వాళ్ళ కూతురు చిట్టి (పుష్పలత)ని రాజుకు కట్టబెట్టాలని ఆలొచిస్తారు. ఆ చిట్టిని భీమన్న ప్రేమిస్తాడు. చిట్టి కోసం పెళ్ళిచూపులకు రాబోతున్నారని తెలుసుకొని “ఎవడొస్తాడో చూస్తాగా” అంటూ సవాలు చేస్తాడు, వస్తాడు భీమన్న. తాలింఖానాలో వెయిట్ లిఫ్టింగ్ పరికరాలుంటాయి. వాటికి తగ్గ మ్యూజిక్‌ బిట్స్ యిచ్చి భీమన్నకు తగ్గట్టు గాత్రాన్ని సవరించి గంభీరంగా పాడారు ఘంటసాల. ఆయనతో పాటు గిడుగు భారతి అనే గాయని చిట్టి పాత్రకు గాత్రదానం చేసారు. ఆ గీతం….
భీమ్ : ఎవడొత్తాడో సూత్తాగా –
పోటీ – యెవడొత్తాడో సూత్తాగా
సిట్టెమ్మా నువ్వు నా భార్యవ్ –
నువు పుట్టిందే నాకోసం
మీసం పెట్టిందే నీ కోసం
పల్టీ కొట్టేదే మన పెళ్ళికోసం – హుప్ – హుప్                                                   !!ఎ!!
చిట్టి : అబ్బో! అబ్బో! బయమేత్తోందే – 
అమ్మా నానా తెత్తున్నార్లే
వొత్తునార్లే పెళ్ళికొడుకులూ
సూత్తాగా ఏం చేత్తావో యిక
భీమ్ : ఏం చేత్తానా రానీ, సెపుతా 
కుత్తీబడతా – యెత్తికుదేత్తా
గోడవతల యిసిరేస్తా! అంతే – 
బీమన్నకు కోపమె రాదూ-
వొత్తే తిరిగేదే లేదు –                                                                                             !!ఎ!!
 
పెళ్ళిచూపులకు వెళ్ళిన రాజును భీమన్న హడలగోడతాడు. వాడు కోపంతో యింటికి తిరిగివచ్చి అమ్మడుకు తగ్గ సంబంధం చూసేదాకా యింటి ముఖం చూడనని శపథం చేసి ప్రయాణమౌతారు. పాట తాలుకు ఎత్తుగడ సంగీతం వినిపిస్తుండగా రాజు, సిసీంద్రి పెళ్లి పెద్దలకు తగ్గ దుస్తులు వేసుకొంటారు.
మొదటి చరణం వీధిలోనూ, రెండో చరణం రైలు పెట్టెలోనూ, మూడో చరణం బండిమీద, నాలుగోచరణం పడవమీద చిత్రీకరిస్తారు. అదే విధంగా మొదటి చరణంలో యేయే వూళ్ళలో వెతకాలి, రెండో చరణంలో పెళ్ళికొడుక్కి యేమేం కావాలి, ఎట్లా వుండాలి, మూడో చరణంలో పెళ్ళిలో యేయే పిండివంటలు ఘుమఘుమలాడాలి, నాలుగో చరణంలో పెళ్ళి వాతావరణం యేయే వాయిద్యాలు హోరుతో కళకళలాడాలి వివరిస్తారు.
ఒక పాటకు యింత స్పాన్ వుండటం అప్పటికి బహుశః అదే ప్రథమం గావచ్చు. జోగారావుకు పిఠాపురం నాగేశ్వరరావు, కుందుకు అతని సోదరుడు రామకృష్ణ పాడిన ఆ గీతం….
పెళ్ళి చేసి చూపిస్తాం – మేమే పెళ్ళి పెద్దలనిపిస్తాం
బందర్ నెల్లూర్ హైదరబాద్ – మద్రాస్ గిద్రాస్ మథనంచేసి
అవసరమైతే యెంతైనా సరే – అడిగిన కట్నం మొహానవేసి !!పెళ్ళి!!
కోటూ పంట్లాం వాచీ గొల్సూ – వాటమైన క్రాపింగ్ కరల్సూ
పెళ పెళలాడే పెళ్ళికొడుకునూ – జబర్దస్తిగా పట్టుకువచ్చి !!పెళ్ళి!!
బజ్జీ బొండా బర్ఫిలడ్డూ-గారె బూరె ఇడ్లీ పెసరెట్ – అహాహా
గంగాళాలతో కాఫీపోసి – ధుమాధుమాగా విందులుచేసి !!పెళ్ళి!!
రంగురంగుల పూసపల్లకి – తాషా మరఫా తుతురు తుతురుతూ 
బాకాబ్యాండ్ భజంత్రీలతో – అవల్ రైట్‌గా ఢంకా కొట్టి !!పెళ్ళి!!
 
వరాన్వేషణలో ధూపాడు చేరిన గురుశిష్యులు పూటకూళ్ళ వెంకమ్మ యింటి దగ్గర ఆగారు. అక్కడేవున్న చిచ్చుబుడ్డి (బేబి గిరిజ)ను చూసి శిష్యుడు సిసింద్రీ మతిపోగొట్టుకొని ఆ యింట్లోకి వెళతాడు.. చిచ్చుబుడ్డి వాళ్ళ వివరాలు అడగడం, సిసింద్రీ చెప్పటం ముచ్చటైన పాటలో మురిపెంగా చిత్రీకరించారు దర్శకులు. రామకృష్ణ, శకుంతల వినిపించిన ఆ హుషారు గీతం…
చిచ్చు     : ఎచ్చటనుం డొచ్చినారూ – బల్ చక్కటి రాజులు మీరూ
సిసింద్రీ   : గురు శిష్యులము మేము భామా! గోడపాటి నివాసుల మేము
చిచ్చు     : అంత పండితులయ్య మీరూ అయితె దండంబు దండంబు స్వామీ
సిసింద్రీ   : అక్షయంబుగ కోమలాంగీ! నీవు వర్ధిల్లవే వానరాంగీ!
చిచ్చు     : ఏల వేంచేస్తిరో యిటులా?
సిసింద్రీ    : పెండ్లి సంబంధమున కొస్తిమిటుల
చిచ్చు     : అయితే ఘనులార! మీరు కూర్చోండి
సిసింద్రీ   : సరియె సంతోషమాయెనే సఖియా!
సంబంధం వేటలో ధూపాటి వియ్యన్న (ఎస్.వి.రంగారావు) యింటికి వెళతారు గురుశిష్యులు, “ఎక్స్‌ జిల్లా బోర్డు నెంబరు పంచాయితీ బోర్డు ప్రసిడెంటు ధూపాటి వియ్యన్న యింటికి వచ్చి భోంచెయ్యకుండా వెళ్ళటమా, ఇన్‌సల్డ్” అంటూ నేత్ర సంచాలనంతో కలిపి ముక్కుపుటాలను విచిత్రంగా కదిపే పాత్రను ఎస్.వి.రంగారావు అద్భుతంగా ఆవిష్కరించారు. (మద్రాసు సెంట్రల్ స్టేషన్‌లో ఆ మేనరిజం వున్న వ్యక్తిని చూసారట రంగారావు) నీ చెల్లెలికి మంచి సంబంధం చూసే బాధ్యత నాది అని భరోసా యిచ్చి తన కూతురు సావిత్రి (సావిత్రి)తో రాజు పెళ్ళి ఫిక్స్ చేస్తాడు వియ్యన్న. ఆ భవంతిలో అతిథిగా వున్న రాజుకు రాత్రివేళ కమ్మటి కల వస్తుంది. అందులో రాజు ఊర్వశి వలపు నిరాకరించే అర్జునుడు. అతన్ని కవ్వించే వూర్వశి సావిత్రి, సిసింద్రీ, చిచ్చుబుడ్డి వారిపై పూల బాణాలు సంధించే రతీమన్మథులు.
కళదర్శకులు గోఖలే-కళాధర్ సృష్టించిన దవలోకంలో పసుమర్తి కృష్ణమూర్తి నృత్య భంగిమలతో ఆ గీతాన్ని వెరైటీగా చిత్రీకరించారు చాయాగ్రాహకులు బార్‌ట్లీ. సాహిత్యంలో ఊర్వశిది సాముదాయకపు వలపు పంపిణిగా అభివర్ణిస్తారు రచయిత పింగళి. దీనికి కారణం-ఇంద్రపదవికి ఎవరు తపస్సు చేసి ఎసరు పెట్టినా, వారిని ఊర్వశి తన నృత్యగాన ప్రణయ భంగిమలతో వ్రతభంగం గావించేది. అలా ఎందరికో తన వలపును పంచి యిచ్చింది గనుక ఊర్వశిది సాముదాయకపు వలపు పంపిణిగా వర్ణించటం సమంజసం. ఎంతో కాలంగా ఎన్నో లోకాల్లో అనే అర్థం వచ్చేలా “యుగయుగాలుగా జగజగాలను” అంటూ అర్థం వచ్చేలా పింగళి చేసిన ప్రయోగం ప్రశంసనీయం. జగజగాలను అనే మాట సృష్టించినట్టే ఉరూగించిన అనే మాట కూడా పుట్టించారు పింగళి. పాట పాడినవారు – లీల, పిఠాపురం, రామకృష్ణ.
ఊర్వశి   :               (సాకి) ఎక్కడోయీ – హాప్రియా!… హా ఎక్కడోయీ
ప్రియా! ప్రియా! ఓ ప్రియా! ప్రియా
యుగయుగాలుగ – జగజగాలనూ
ఊగించిన – ఉర్రూగించిన మీ ఊర్వశినీ,
ఊర్వశి సూర్వశి సూర్వశినీ నీ ప్రేయసిని !!ఎ!!
అర్జు        :                ఇక్కడే – నే నిక్కడే – యుగయుగాలుగ – జగజగాలనూ
ఊగించిన – మా ఊర్వశివా – అందరి ప్రేయసివా….
చాలు చాలు నీ సాముదాయకపు వలపు పంపిణికి నమస్తే – నమస్తే
మన్మ     :              అయ్య ఇక్కడ – అమ్మ అక్కడ యిద్దరికి పొత్తు యెక్కడి?
ఇక యిద్దరికి పొత్తు యెక్కడ?
ఊర్వశి   :               ఇంత వలచిన వనితను – చులకనసేతువ? నరుడా! పామరుడా!
ఇదొ బృహన్నలవుగా శాపమిడెదరా – జనుడా అర్జునుడా!
అర్జు        :              ఆదరించెదవా? బెదరించెదవా?
మన్మ     :              దొరకనిదోయీ! వదలకుమోయీ! – హాయీ, ఈరేయీ!
ఊర్వశి    :              అంతేనోయీ! నను విడకోయీ! – ప్రియా! ప్రియా!  
మర్నాటికి సావిత్రి ఊర్వశి వంటిది కాదని, సౌమ్యురాలని తెలుస్తుంది. రాజు పెళ్లికి సరేనంటాడు. సావిత్రి, రాజుల పెళ్ళి అవుతుంది. వియ్యన్న అన్నమాట ప్రకారం గడ్డిపాడులో వున్న వెంకటపతి (డా!!శివరామకృష్ణయ్య) కొడుకు రమణ (యన్.టి.రామారావు)తో పదిహేను వేల కట్నానికి అమ్మడితో పెళ్ళి ఖాయం చేస్తాడు. వెంకటపతి డబ్బుమనిషి. పెళ్ళిపీటలమీద తాళి గట్టి సమయానికి గోవిందయ్య దుర్భోధవల్ల వెంకటపతి ముందుగా డబ్బు కావాలంటాడు. వియ్యన్న యిదిగో అని తమాషాగా మేనేజ్ చేస్తాడు. మూడుముళ్ళు పడ్డాయి. అక్షింతలు వేసారు. వియ్యన్న డబ్బుకు బదులు ప్రోనోటు వెంకటపతి చేతిలో పెడతాడు. వెంకటపతి అగ్గిరాముడై మండిపడి పీటల మీద నుండి రమణను తీసుకెళతాడు.
ఇక్కడో విశేషం గమనించాలి. ‘పాతాళభైరవి’ చిత్రంలో సినిమా మొదలెట్టిన 45 నిమిషాల తరువాత దుష్టపాత్ర నేపాళమాంత్రికుడు కధా ప్రవేశం. ‘పెళ్ళిచేసి చూడు’ లో సినిమా ప్రారంభమైన 50 నిముషాల తర్వాత హీరో పాత్ర వస్తుంది. అంటే కథను బట్టి ఆర్టిస్టు గానీ ఆర్టిస్టును బట్టి కథకాదు అనేది ఆనాడు వారు నమ్మిన సత్యం.
రాజు యింట్లో వున్న నగా నట్ర తీసుకెళ్ళి వెంకటపతికి యిచ్చి ప్రాధేయపడతాడు. ఆయన కరగడు. రమణను వేడుకొంటాడు. విద్యావంతుడు, న్యాయవాది అయిన రమణ తండ్రి ఎదుట ఆగ్రహం నటించి, రాజుకు భరోసా యిచ్చి అత్తవారింటికి వస్తాడు.
ఆ హుషారులో సావిత్రి, అమ్మడు సమక్షంలో చిచ్చుబుడ్డి, సిసింద్రీ డ్యూయట్ పాడుకొంటారు. అందులో సినిమా హీరోయిన్లమీద సైటెర్ వేసారు పింగళీ. రామకృష్ణ, శకుంతల వినిపించిన ఆ పాట.
చిచ్చు     :                (సాకి) ఓహో
సిసింద్రీ   :                హై ఏవూరిదానవే వన్నెలాడి బల్ –
ఠీవిగా ఉన్నావె గిన్నెకోడీ
ఠీకు ఠాకుగ వచ్చావె టక్కులాడీ!
ఠాకు ఠీకూగ వచ్చావె టక్కులాడీ!
చిచ్చు     :              ఓ… ఊరులన్ని నావేనోయ్ చిన్నవాడా!
ఊరి – గోడలని నావేనోయ్ వన్నె కాడా!
నేను – సినిమాస్తార్‌నోయ్ కొంటెవాడా!
సిసింద్రీ   :               భేషైన దానవే బోసితారా ! నీవు
వేషాలేమి వేశావె పాతాస్టారా ! నీవు
వేషాలేమి కట్టావే – పాతతారా!
సెభాషు – నిన్ను మెచ్చార ఊర ఊర?
చిచ్చు     :               ఓ… హీరోయిన్నె వేశానోయ్ పిచ్చివాడా!
ఎంద్రొ హీరోయిల్ని మింగానోయ్ వెర్రివాడా!
ఎంద్రొ హీరోల్నె చంపానోయ్ గోడగోడ
నాకు బ్రహ్మరథం పట్టారోయ్ వాడవాడ
ప్రజలు బ్రహ్మరాధం పట్టారోయ్ వాడవాడ
అత్తవారింట్లో మేడమీద రాజు తబలా వాయిస్తుంటే, కొత్త పెళ్ళి కొడుకు రమణ హార్మోనియం శృతి చేస్తూ ఓ లలిత గీతం వినిపిస్తాడు. షేక్స్‌పియర్ వ్రాసిన “ది వరల్డ్ ఈజ్ ది స్టేజ్, వియ్ ఆల్ అర్ ఆర్టిస్ట్స్” అనే భావాన్ని స్పురించేలా పింగళి వ్రాయగా, ఆ గీతాన్ని ఘంటసాల ఆలపించారు.
ఈ జగమంతా నిత్యనూతన నాటకరంగం
ఈ జనమంతా అందలి చిత్రచిత్ర పాత్రధారులు
ఈ జగన్నాటక సూత్రధారి ఆ సర్వసాక్షి ఈశ్వరుడే!
జగమంతా ఒక నాటకరంగం
జగమంత యిక పాత్రధారులే!
రాజు యిల్లంతా సందడిగా వుంది. రమణ-అమ్మడు శోభనం తంతుకూడా పూర్తయింది. హీరో మాంచి హుషారుగా వున్నాడు. మళ్ళా గానాబజానా మొదలైంది. రాజు తబలా, సిసింద్రీ మౌత్ఆర్గన్, హీరో హార్మోనియం, వారికి కాఫీలందించటం అమ్మడివంతు. ఇహ హీరో సందేశ గీతాన్ని వినిపిస్తాడు. ఈ పాటలో యన్.టి.ఆర్ చాల రొమాంటిక్‌గా వుండటమే కాదు ‘ఇంటాబైటా జంటకవులవలె అంటుకు తిరగాలోయ్’ అంటూ నాయికను కళ్లతోనే కవ్విస్తాడు. నాటి నుంచి నేటి దాకా ఘంటసాల అభిమానులు వేధికల పై వినిపించే ఆ సందేశగీతంలో భావకవులపై ఒక విసురు కూడా వుంది.
 
రచన: జెజ్జాల కృష్ణ మోహన రావు 
 
పాటలను, పద్యములను వ్రాయునప్పుడు ఒక ప్రత్యేక గతిలో వ్రాస్తే వాటిలో ఒక తూగు నిండియుంటుంది.  మనకు సుపరిచితములైన గతులు – త్ర్యస్ర, చతురస్ర, ఖండ గతులు.  వీటికి వరుసగా మూడు, నాలుగు, ఐదు మాత్రలు ఉంటాయి.  రెండు గతులు కలిసి ఉంటే దానిని మిశ్రగతి అంటాము.  ఈ లఘు వ్యాసములో అన్నిటికంటె తేలికైన త్ర్యస్రగతిని వివరిస్తాను.  సున్నను ఉపయోగించకుండ మూడు సంఖ్యను మూడు విధములుగా మనము పొందవచ్చును.  అవి – 1+1+1, 1+2, 2+1.  1, 2 సంఖ్యలకు బదులుగా వాటికి సరిపోయే లఘువు (I), గురువు (U) గుర్తులను ఉపయోగిస్తే పై అంకెలకు బదులు III, IU, UI మనకు లభ్యము.  చెలియ, చెలీ, చెల్లి పదములు పై అమరికకు సరిపోతాయి. పాటలో గాని పద్యములో గాని ఇట్టి మూడు మాత్రల పదములను పదేపదే ఉపయోగిస్తే అది త్ర్యస్రగతికి సరిపోతుంది. ఉదాహరణకు
 
మనసు నిన్నె గోరె చెలీ
తనువు నీకె వేచె చెలీ
 
అని ఒక పల్లవిని వ్రాస్తే అది త్ర్యస్ర లేక తిస్రగతికి సరిపోతుంది.
 
తెలుగు ఛందస్సులో ఈ గతికి సరిపోయే ఒక రెండు వృత్తములను, కొన్ని పాటలను మీకు పరిచయము చేస్తాను.  III, IU, UI లను వరుసగ న-గణము, వ-గణము, హ-గణము అని తెలుగులో పిలుస్తారు.  కన్నడ ఛందస్సులో ఈ మూడింటిని బ్రహ్మ గణములు అని అంటారు.  ఈ మూటిలో IU కు ఎదురు నడక గలదు. ఎదురు నడక అంటే మొదట లఘువు, తఱువాత గురువు వచ్చే పదములు, ఉదా. హరీ, సఖీ, ఇత్యాదులు.  పాట ఇట్టి పదములతో ప్రారంభమయితే పాడుటకు కొద్దిగా ప్రతిబంధకముగా నుంటుంది కావున దీనిని ఎదురు నడక అంటారు. దీనిని తొలగించితే మిగిలిన న-గణమును, హ-గణము లేక గలమును తెలుగులో సూర్య గణములు అని పిలుస్తారు.
 
త్ర్యస్రగతిలో సాగే వృత్తములో పంచచామరము ఒకటి. ఇందులో వరుసగా ఎనిమిది లగములు (లేక వ-గణములు) ఉంటాయి. అందువలన ఇందులో ఎదురు నడక (లఘువు తఱువాత గురువు) ఉంటుంది.  ఎన్నో స్తోత్రములు పంచచామరములో నున్నాయి,
ఉదా. గణేశ పంచరత్నము ,
రావణకృత శివతాండవ స్తోత్రము  .
సీతారామకల్యాణములో ఘంటసాల కూడ శివతాండవస్తోత్రములోని ఒక రెండు పద్యములను పాడారు 
 
పంచచామరములో ముందున్న లఘువును తొలగిస్తే మనకు ఉత్సాహలోని ఒక ప్రత్యేకతయైన సుగంధి వృత్తము లభిస్తుంది. అసలు సిసలయిన తెలుగు దేశి ఛందస్సులోని జాతి పద్యము ఉత్సాహ.  ఈ ఉత్సాహకు ప్రతి పాదములో ఏడు సూర్య గణములు ఒక గురువు ఉంటుంది, అనగా – (సూ-సూ-సూ-సూ) – (సూ-సూ-సూ-గురువు). సామాన్యముగా పాటగా పాడేటప్పుడు పాదము చివర మనము ఒక క్షణము ఆపుతాము.  నాలుగు సూర్య గణముల తఱువాత మనము ఉత్సాహలో ఒక అక్షర సామ్య యతిని ఉంచుతాము.  పాటలలో ఇది ప్రాసాక్షరముగా కూడ ఉండవచ్చును. సూర్య గణము రెండు విధములు – III, UI. కాబట్టి ఏడు సూర్య గణములను మనము 27 (సంఖ్య 2ను ఏడు మారులు గుణింతము చేయాలి) అమర్చినప్పుడు, ఒక ఉత్సాహ పాదమును 128 విధములుగా వ్రాయ వచ్చును. ప్రాస నియమము వలన ఒక ఉత్సాహ పద్యమును 2 x 644విధములుగా వ్రాయ వీలగును. చూచారా, ఒక పద్యమును వ్రాయడములో ఎంత వైవిధ్యము ఉన్నదో?
 
ఇది శివరాత్రి సమయము కాబట్టి ఉత్సాహలోని ఒక శివస్తోత్రమును మీకు పరిచయము చేస్తున్నాను.  ఇది ఉత్సాహ మాత్రమే కాదు.  ఇది ఒక సార్థకనామ వృత్తము కూడ, దీనికి నేను హరవిలాస మని పేరు నుంచినాను. హరవిలాస లోని గణాక్షరములే ఈ వృత్తపు గణములు, అనగా, హ/ర/వ/వ/వ/ల/ల/స.
 
హరవిలాస – UI UIU IU IU IU I I IIU. దీనిని ఇలా వ్రాద్దామా? UI UI UI UI – UI UI III U.  ఇప్పుడు ఇందులో ఏడు సూర్య గణములు, చివర ఒక గురువు ఉత్సాహలోవలె ఉన్నవి.  ఆ పద్యము –
 
హరవిలాస- ర-జ-ర-జ-న-గ, యతి (1, 9)
16 అష్టి 31403
 
ఇత్తు నే నమస్సు లెన్నొ – యిష్టుడైన శివునికిన్
గుత్తులైన పూల నా య-ఘోరుడైన భవునికిన్
చిత్తజారి చిద్విలాసి – చెల్వుడైన హరునికిన్
మిత్తిలేని మోక్ష మీయు – మేటియైన గురునికిన్
 
త్ర్యస్ర (తిస్ర ) గతి నడక వేగమును చూపిస్తుంది.  అందుకే ఇది marching songs వంటి పాటలకు సరిపోతుంది.  అట్టిది ఒకటీ విజయనగరద వీరపుత్ర అనే కన్నడ చిత్రములో పి.బి. శ్రీనివాస్ పాడిన అపార కీర్తి గళిసి మెరెవ భవ్య నాడిదు . తెలుగు చిత్రము శభాష్ రాముడులో ఘంటసాల పాడిన జయమ్ము నిశ్చయమ్మురా భయమ్ము లేదురా అనే పాట కూడ ఈ కోవకి చెందినదే.
 
1. 
2.  
 
చివర ఈ గతిలోని రెండు హింది చిత్ర గీతములను వినండి.  రెంటికి పోలికలను కూడ గమనించండి. అవి –
 
1. అనాడీ – జీనా ఇసీ కా నాం హై – 
2. మేరే సనం – పుకార్‌తా చల హూఁ మైఁ –  
 
ఇకమీద పాటలను వినేటప్పుడు ఇలాటి పాటలు ఉన్నాయేమో అని గమనించండి. ఉంటాను!
 
 
రచన: భువనచంద్ర  
హాలీవుడ్ సినిమాని బాలీవుడ్డూ.. బాలీవుడ్ సినిమాని టాలీవుడ్డూ అనుసరించినట్టు గుడిసెలవాళ్లు కూడా మహానగర ‘రస్తా’లని అనుకరిస్తూ ఆ సందులని ‘గాంధీ’ రోడ్డనీ, అంబేద్కర్ రోడ్డనీ, ఇందిరాగాంధీ రోడ్దనీ పేర్లు పెట్టారు. ఆ నాలుగ్గజాల సందులకే పేర్లు పెట్టటానికి సందులోని వాళ్లంతా కనీసం నలభై మీటింగ్స్ పెట్టి అసెంబ్లీలోలాగా నానా గలాటాలూ చేసారు. ఆ సందుల్లో మనుషుల్తోపాటు పందులూ, యధేచ్చగా తిరుగుతుంటాయి. ఒక్కోసారి మంత్రిగారు ‘విజిట్’ చేసినట్టు ఇళ్ళల్లోకి (గుడిసెల్లోకి) చొరబడుతూ ఉంటాయి. నిజం చెబితే, ఆ వీధుల్లోని పిల్లలకంటే పందులే ఆరోగ్యంగా ఉంటాయి. ఒక్కోసారి పడమరగాలి వీచినపుడు మాటల్తో పాటు ‘మూలుగులు’ కూడా చెవిన బడతాయి. ఆ ‘మూలుగులు’ అనేకం. ఆకలి మూలుగొకటైతే, అనారోగ్యపు మూలుగు ఇంకొకటి. విసుగుని ‘వివరించే’ మూలుగు ఒకటైతే, ‘సుఖం’ ధ్వనించే మూలుగు ఇంకొకటి.
అమెరికన్లు ఏ ‘వ్యూ’కి ఎలా రియాక్టవుతారో తెలీదుగానీ, కిటికీలోంచి  గుడిసెల ‘వ్యూ’ చూస్తే యీ ప్రపంచంలా ‘గుడిసెలమయం’ అనిపిస్తుంది. ‘మధురమీ జీవితం’ అని కూసిన కవిగాడ్ని కసిగా తన్నాలనిపిస్తుంది. ‘జీవితం మధురం కాదు మధనం .. అది మూలుగుల మయం…’ అని డిక్లేర్ చెయ్యక తప్పదు.. ‘మురికిపేటల ముత్యాల సరాల్ని చూడు. ఆకలిరాణి విన్యాసాలు అవలోకించు..’అనాలనిపిస్తుంది.
కొత్తగుడిసేటి వాళ్లిద్దరూ మరో చోటికి మారి (మరో గుడిసెని)అర్జంటుగా ఓ పిల్లాడ్ని కూడా ప్రపంచంలోకి తేవటంతో, బడ్జెట్ కుదరక ‘నూతన మాత’ కూడా చిత్తు కాయితాలు ఏరే హాబీలోకి దిగిపోయింది. అక్కడా ‘నాయకులూ’ నాయికలూ’ ఉన్నారు. వీళ్ల నోళ్ళూ కాకుల్లా పలువాగ్దానాల ‘కావు’ కేకల్ని పెడూతూనే వుంటాయి. కిటికీలోంచి సూటిగా చూస్తే కుడివైపు మూడో సందుపేరు మోహన్‌దాస్ కరంచంద్ గాంధీ వీధి ముద్దుగా GMK వీధంటారు. (గాంధీ మోహన్‌దాస్ కరంచంద్). తెలుగులో గా.మో.క వీధంటారు. ఆ వీధిలో వాళ్లకి గాంధీగారి కంటే సేట్ చమన్‌లాల్ గురించే ఎక్కువ తెలుసు.
ఇంతకీ ఆ గా.మో.క వీధిలో మూడో యిల్లు ‘బోసుబాబు’ అని పిలవబడే ఏసుపాదానిది. అయిదో తరగతి దాకా చదివి .. చదివింది చాలనుకుని ఓ రౌడీగారి దగ్గర ‘అసిస్టెంటు’గా చేరి అనతికాలంలోనే అధికార పార్టీ తీర్థం పుచ్చుకుని బలహీన వర్గాల ప్రతినిధిగా ఆపద్భాధవుడిగా గుడిసెల వార్డుకి మెంబరైపోయాడు. ఎలక్షనెలక్షనుకీ ‘మూటల్ని’ సగం పంచీ, సగం దాచీ గుడిసెలోళ్ళ దృష్టిలో ‘కుబేరు’డైపోయాడు. అయినా ఆయనది( లేక) ఆ ‘బాబు’ది నిరాడంబర జీవితం గనక ‘
గుడిసె’లోనే ఉన్నాడంటారు కొందరు. అదంతా పై పై యవ్వారం. “ఆడికి నగరంలో మూడూ మేడలున్నై. మన మీద ‘పట్టు’  పోవద్దని ఇక్కడుండాడు!” అంటారు మరి కొందరు.
నాయకులు ‘హీరో’ల్లాగా డైలాక్కో ‘డ్రెస్సు’ మార్చరు. నిదానంగా ‘నీళ్ళు’ కదలకుండా ఉన్నచోటే ఊరికే ‘ప్రతాపం చూపిస్తారు. వాళ్ల నెత్తిమీద గాంధీ టోపీనో, భుజం మీద ‘పార్టీ కండువా’నో వేసుకుని ప్రజలకు మాత్రం ‘కుచ్చుటోపీలు పెడుతూనే ఉంటారు. అంతేకాదు “చూశారా.. ఆ పార్టీవాడి టోపీ ఎంత అసహ్యంగా ఉందో! అసలది టోపీయేనా? వాడెవడు? వాడికేం తెలుసు? ఎప్పుడైనా ‘మన’ గుడిసెల్లో ఉన్నాడా? ఆకలంటే వాడికి తెలుసా? మా విషయం వేరు. మేం మీ మధ్య వున్నాం. టోపీలు కుట్టడంలో.. పెట్టడంలో తరతరాల అనుభవం  మాకుంది.. కనుక అయ్యలారా.. అమ్మలారా నేడే మీరు మా పార్టీలోకి దయచెయ్యండి. మా యీ.. సుందరమైన టోపీతో మీ తలని అలంకరించే భాగ్యం మాకు ప్రసాదించండి..! “అంటూ అనర్గళ ఉపన్యాసాలు ఇస్తూనే అంటారు.’తినగ తినగ వేము తియ్యనుండు’ లాగే వినగా వినగా ఉపన్యాసాలూ తియ్యబడతాయ్. నరనరాలా నల్లమందులా ఎక్కేస్తాయి. అందుకే నేటి వక్తే రేపటి ఓటుభుక్త. సరే..! బోస్ ఉండేది ‘గుడిసె’ అంటే గుడిసెకే అవమానం. అదో ‘కొంప’లాంటి గుడిసె. అందరికీ అందులో ‘ప్రవేశం’ లేదు. లోపల మాత్రం ‘ఇంద్రభవనం బలాదూర్’ అని చూసొచ్చిన వాళ్లు చెవులు కొరుక్కుంటారు.
‘బోస్’కి కొన్ని నిశ్చితాభిప్రాయాలున్నాయి. ప్రతీ ప్రొలిటిషియన్‌లాగే, ఏ పని చేసినా ప్రజాభిప్రాయం మేరకే చెయ్యాలంటాడు. ప్రజలకెప్పుడూ ఒకే అభిప్రాయం వుండదని పదవి రుచ్చూసిన ప్రతి పొలిటిషయన్‌కీ తెలుసు. పేరు మాత్రం ‘ప్రజాభిప్రాయం.’  ‘పేరులోనే ఉన్నదోయ్ పెన్నిధి’ అని సామెతించినవాడు నిజంగా గొప్పవాడు. వాడికి ఆవుదం, ఆహారం లాగా ‘లౌక్యం’ వంట పట్టేసి వుండాలి. లేకపోతే, ‘వాటీజ్ ఇనే నేం’ అన్న షేక్స్‌పియర్‌ది ‘తప్పని’ ఇంత చులాగ్గా ఎలా నిరూపించగలడు? సరే… (ప్రజాభిప్రాయం అన్న నామకరణం చేశాక, ఏ వెధవ పని చేసినా చెల్లుతుందనేది బోసు అనుభవ పూర్వకంగా తెలుసుకున్నాడు.
‘వృద్ధ హీరోలు’ ‘కుర్ర’ హీరోయిన్లతో రొమాంటిక్ డ్యూట్లు కొట్టేది ప్రజాభిప్రాయాన్ని బట్టే! పొలిటిషియన్లు పార్టీ మార్చినా, ప్రభుత్వం ప్రొహిబిషన్ పెట్టినా, తరవాత దాన్నెత్తేసి బెల్టు షాపుల్ని వెలయించినా ప్రజాభిప్రాయాన్ని బట్టే! అంతెందుకూ అపోజిషన్ పార్టీలు అల్లర్లు చేసినా, బంద్‌లూ, హర్తాళ్లూ నిర్వహించినా, ‘ప్రజాభిప్రాయాన్ని’బట్టి అని స్పష్టంగా గ్రహించాడు బోసు. అందుకే ఓ బ్రాందీ షాపుకీ, రెండు ప్రభుత్వ సారాయి దుకాణాల సైసెన్సులు ‘సంపాయించి’ ఉడతాభక్తిగా ప్రజలకు తనవంతు సేవ కూడా చేస్తున్నాడు.
అయితే ఒక మాట చెప్పుకోవాలి… ఏం చేసినా ‘తెర’ వెనక ఉండి చేయించాలన్న ‘కిటుకు’ని మాత్రం రాజకీయ ‘గురువుల’నించే నేర్చుకున్నాడు. అందుకే ‘వేలు’విడిచిన ఓ యంగ్ విడోని తెచ్చి ఆవిడ పేరుమీద ప్రభుత్వ ‘తీర్థం’ ప్రజలకు నిరాటంకంగా అందిస్తున్నాడు. అయితే ఆ ‘తీర్థాన్ని’ తను ఏనాడూ తాగలా..
ఆ ‘తీర్థం’ తాగటం వల్ల జరిగే జనాభా నియంత్రణ చూస్తూనే ఉన్నాడు గనక విదేశీ ‘తీర్థాన్ని’ మాత్రమే పుచ్చుకుంటాడు. అది కూడా ‘నగరం’లో ఉన్న గెస్ట్ హౌస్‌లో. అలా తాగడాన్ని ‘డిప్లొమసీ’ అంటారని గురువుగారతడితో చెప్పారు.
బోస్ ‘గురువు’ పీఠాధిపతిలాంటివాడు. లెక్కలేనంతమంది శీష్యులు. వారి పని ‘ధర్మాధర్మ విచక్షణ’ సాగించడం. రాజకీయాల్లో కూడా ‘ధర్మాధర్మాలు’ ఉంటాయా? అన్న ధర్మ సందేహం ఎందుకూ? ఖచ్చితంగా ఉంటై.
‘పార్టీ పెద్దల’ మార్గాన్ని అనుసరించడం ధర్మం. అనుసరించకపోవడం అధర్మం. ‘పెద్ద తలకాయ’ పార్టీ మార్చేస్తే కుర్ర తలకాయలు కూడా వెంటనే పార్టీ మార్చేయాలి. మార్చకపోతే కానీకి కొరగాడు. ఆయనా మతగురువులందరిలాగే అంత లావూ ఇంతెత్తూ ఉంటాడు. పొలిటిషియన్లు ‘పిల్లి’లాంటివారంటే ఆయన వొప్పుకోడు. ఎందుకంటే ‘గోడ మీద పిల్లి’ ఇటో అటో దూకి తీరుతుంది. ‘పొలిటిషియన్’ మాత్రం ఆ గోడ మీద అలాగే నిశ్చలంగా ఉండగలడు అనేది ఆయన సిద్ధాంతం. నల్ల కళ్లద్దాలు ధరించడం ఆయన హాబీ. పగలూ రాత్రీ కూడా నల్ల కళ్లద్దాల్ని తియ్యడు. ‘అదేం?’ అంటే చిర్నవ్వు నవ్వి ‘మన కళ్లల్లో భావాలు ఇతర్లు గమనించకుండా, వాళ్ల భావాల్ని మనం గమనించడానికిదొక్కటే మార్గం’ అని చమత్కరిస్తాడు. ఇప్పుడు వయసుడిగిన హీరోలు కూడా కంటికింద చారలు కనిపించకుండా కళ్లద్దాలు వాడుతున్నారు. ఇది మరో విషయం. అదీగాక కళ్లజోడెట్టేస్తే కావలసినంత ఫేషన్…! గురువుగారు కళ్లజోడు పెట్టడమే కాదు, కనుసైగల్తోటి మాత్రమే సూచనలిస్తాడు. అదొక ప్రహసనం. జోడుని తీసి, పంచతో తుడుస్తున్నట్టు అభినయిస్తూ చెయ్యవలసినవాడికి ‘సైగ’చేసి పంపటం ఆయన ప్రత్యేకత. “వెధవ టేప్‌రికార్డర్లోచ్చి మన నోరు కట్టేశాయి.. సెల్‌ఫోన్ల తంటా మరీ ఎక్కువ. అయినా అమెరికన్ ప్రెసిడెంటంతటివాడికి ‘బగ్గింగ్’ తప్పలా.. మనమెంత?” అని  వివరణ కూడా ఇస్తాడు. ఆయన పేరు మనకొద్దు. “రూపనామములేల రొక్కమూనకూ” అన్న సూక్తి ఆయన ప్రవచించినదే! “Time is Money’ అన్నది ఆయన మరో సిద్ధాంతం. ‘మనిషి’ విలువని ‘డబ్బు’తో మాత్రమే కొలవగలగటం ఆయన ప్రత్యేకత. ‘డబ్బు సంపాదించ లేకపోవడం ఓ జబ్బు’ అంటాడు. అవకాశం లేకపోతే? అని అడిగినవాళ్లకి అవకాశాలు రావు. అవకాశం వచ్చేదాకా వేచి వుండేవాడు మామూలు మనిషి. అవకాశం సృష్టించుకునేవాడే అసలు సిసలు పొలిటిషియన్” అని బోధిస్తాడు.
బోస్‌నీ, గురువుగార్నీ కాసేపు ఒదిలిపెట్టి మూడో కిటికీ తెరిస్తే..
అది గోవిందరాజస్వామి వీధిలో పదో నంబరు ఇల్లు. మొత్తం మూడు వాటాలు. మూడోవాటాకి ఓ కిటికీ, రెండు ద్వారాలూ ప్రత్యేకం. ఎప్పుడో  ఒకప్పుడు ఎకనమిక్సు బరితెగించినప్పుడు ఎవరో ఒకరికి “అద్దెకివ్వొచ్చుననే’ ముందు చూపులో ఓ ముసలాయన  ‘పుట్టని’ కూతుర్ని దృష్టిలో పెట్టుకుని కట్టించిన సెపరేట్ వాటా అది. అందులో ఓ బ్రహ్మచారి నెలకి పదిహేడు వందలు కడుతూ ‘తలా, ఒళ్ళూ’  దాచుకుంటున్నాడు. ఆ ముచ్చటైన కుర్రాడికి ఏడు తక్కువ ముప్పై ఏళ్లు,సన్నని మీసకట్టు, నిరంతర దరహాసంతో వాలుకుర్చీలో హాయిగా పడుకుని కలలు కనడం అతని హాబీ. ‘దిండు’ తలకింద కంటే ‘పక్కన’ ఉంటేనే ‘బాగుంటుందన్నది’ ఆయన అభిప్రాయం. ఇక అతను కనే కలల్లో సూపర్ మోడల్స్… సినీ స్టార్లూ.. కన్నెరాయంచలేగాక  కవులూ…. విమర్శకులూ సాహిత్య స్రష్టలూ కూడా అడుగిడుతుంటారు. కోపం వచ్చినా ‘పళ్లు’ కొరక్కండా ‘కళ్లలో’ చూపించడం అతని ప్రతిభకి నిదర్శనం. ‘అవునా కాదా… వెదర్ టూ ఆర్ నాట్టూ’ అన్న సందేహం కలిగినప్పుడు ‘వైనాట్’ అనగలిగే ధైర్యం కూడా తనకుందని అతనికి తెలుసు. అంగుళం తక్కువగా ఆరడుగులున్న ఆ శాల్తీ పేరు ‘ఆనందరావ్’ అతనికుండే ‘దుర్గుణాల్లో’ మొదటిది ఠంచనుగా మొదటి తారీఖునే అద్దె చెల్లించడం. రెండోది అమ్మాయిలు ఎదురుగా వున్నా వాళ్ల వంక ‘ఆబగా’ చూడకుండా ఏదేదో ఆలోచించడం. సినిమాలు చూడకుండా” సాహిత్య చర్చలు’ చెయ్యడం మూడో మహా దుర్గుణం. సరే… ఆ చిన్నవాడు ఉంటున్న వాటా కిటికీ చాలా పెద్దది. ఆ కిటికీని ఆల్‌మోస్టు ఆనుకుని ‘ఇంతెత్తు’ ఎదిగిన సన్నజాజి తీగ ‘తెగ’ పూలు పూసేస్తూ చుట్టుపక్కల అమ్మాయిల్ని ఊరిస్తుంటుంది.
బ్రహ్మచారీ… బ్రాందీ.. కన్నెపిల్లలకు నిషేధం. అంటే ప్రౌఢలు బ్రాందీ ‘కొట్టొ’చ్చని అర్ధం కాదు. దూరం నుంచి చూడొచ్చు. ముక్కూ మూతీ విరవొచ్చు. దగ్గరగా పోతేనే ధర్మసందేహాలొస్తాయి.
రాత్రిపూట వెన్నెల్నీ, సన్నజాజి పూవుల్నీ, వాటి పరిమళాన్నీ ఆస్వాదిస్తే అతనికి ప్రపంచం మీద జాలి కలుగుతుంది. “వై? ఎందుకీ ప్రపంచం వెన్నెల్నీ, పువ్వుల్నీ పట్టించుకోకుండా ‘మెషినైజ్’ అయిపోతోంది?” అని తన మనసులోనే ప్రశ్న వేసుకుంటాడు.
ఇహ అతని గదిలో ప్రవేశిస్తే అనేకానేక పుస్తకాలు ‘బ్రహ్మచర్యం’ పాటిస్తూ ఉంటాయి. ఫెమినైన టచ్ లేదు కదా…
అతడికి సిగరెట్లూ, విస్కీ బ్రాందీలాంటి ‘మధుర’ పదార్ధాలంటే బోలెడు ఎలర్జీ. సమాజం మీద బోలెడంత కసీ, ప్రేమ సమపాళ్లలో ఉన్నాయి. విప్లవ రచయితలన్నా, విషాద గీతాలన్నా అతనికి ప్రాణం.
OK
అశృవులు కార్చి కార్చి అర్ధం లేని ప్రశ్నల్లో మునిగి మునిగి ఆదమరిచి నిదురించిన ఆడపాత్ర ఒకటి….
కిటికీ తెరుచుకుని లోకాన్ని దర్శించే మాధవీరావ్ పాత్ర మరొకటి..
‘ప్రజాభిప్రాయం’ ప్రాతిపదికపైన పదవికెగబాకిన బోస్ బాబు పాత్ర ఇంకొకటి..
‘సో క్యూట్’ జరీవాలాతో సందడి చేసే సుందరీబాయి పాత్ర వేరొకటి..
పానకంలో పుడకల్లా వచ్చే ‘గుడిసేటి పాత్రలు’ మాత్రమేగాక…
సాహిత్య సమాలోచనలు చేస్తూ సన్నజాజి పువ్వుల్ని ప్రేమించే ‘ఆనందరావు’ పాత్ర వేరొకటి..
…. ఇవీ…
 
(మాయా)’నగరం’ అనే యీ నవలకి గోడలూ, స్తంభాలూ, తలుపులూ అవే!!
1.
 
మిసెస్ మాధవీరావ్ నడుస్తూ ఆలోచిస్తోంది. పొద్దున్న కిటికీ తెరిచినపుడు కనబడిన వ్యవహారం ఇంకా ఆమెకి ‘కలవరం’ కలిగిస్తూనే ఉంది. ఆవిడో ఫ్రీలాన్సర్. తనకిష్టమైనవీ, కుతూహలం కలిగించేవీ ‘మధించి’ పత్రికలకు పంపుతూ వుంటుంది. తను పంపాల్సినవి చాలానే వున్నాయనీ, అయినా పంపుతున్నవి బహు తక్కువనీ ఆవిడ అభిప్రాయం. అనవసరంగా విచారించే ప్రపంచాన్ని చూసి అత్యవసరంగా కన్నీరు కార్చడం ఆవిడ దుర్గుణం. మాటల్లోనూ, చేతల్లోనూ కూడా కరుణా, జాలి, దయా కురిపించడం అవిడ రెండో దుర్గుణం. జీవితాన్ని అనేక కోణాల్నించి పరిశీలించి ‘అర్ధం’ చేసుకోవడం ఆవిడకున్న దుర్గుణాల్లో అతిచెడ్డది. ‘పాపం’ పోవాలని ‘పతితులు గంగలో మునిగొస్తే గంగ ఏం చేస్తుందీ. అలాగే .. మిసెస్ మాధవీరావ్ జీవితం కూడా ‘పవిత్ర గంగ’లాంటి ఓ పెద్ద కథ. ‘పెద్ద కథ’లంటే ప్రజలకి ఎలర్జీ.. తన కథని తనే చెప్పుకోవడం మాధవికి ఎలర్జీ.
సరే ఇంతకీ పొద్దున్న జరిగిన విషయం ఏమిటంటే చీపురుపుల్ల మొగుడు చీపురుపుల్లని ‘రాత్రివేళ కాకుండా ‘పగలే’ చితక్కొట్టాడు. ఆ కొట్టడంలో కూడ ఒక లయా శృతీ వుండటం వలన ‘చీపురుపుల్ల’ ఏడవలేదు గానీ.. సడెన్‌గా కళ్లు తిరిగి పడిపోయింది. ఆ పడటం దగ్గర్లో ఉన్న రాతి మీద పడటం వల్ల తల చిట్లి ఒంట్లో వున్న ‘కాస్త’ రక్తం ధారగా నేలపాలయ్యింది. ఆ యొక్క ‘సంఘటన’ చూడగానే మిసెస్ మాధవీరావుకి కన్నీళ్ళే కాక, ‘వీళ్ల బ్రతుకులిక మారవా? హే భగవాన్. ఇంతటి ఘోరాల్ని నువ్వెలా చూస్తున్నావూ? అసలు నువ్వున్నావా లేదా? ఉంటే ఎందుకు ఊరుకుంటున్నావ్?” లాంటి ప్రశ్నలు మబ్బుల్లా ముసిరి ఆవిడని కలవరపెట్టాయి…
ప్రస్తుతం ఆవిడ ఆలోచిస్తూ నడుస్తోంది..
 
 
 
రచన: రావికొండలరావు  
హాసం ప్రచురణ
జోక్ చేసిన ఆయనా? మేమా?
 
మద్రాసు చేరిన కొత్తలో పనీ పాటా ఏమీ వుండేది కాదు. వేషాలు వెతుక్కోవడమా – స్క్రిప్టులో, కథలో రాసేయడమా – అనే అలోచల్లోనే తెల్లారి పోయేది. అసిస్టెంట్ డైరెక్టరు ఉద్యోగం వున్నా, షూటింగ్ లేని రోజుల్లో ఖాళీ.. పొట్టి ప్రసాదు, నేనూ పొద్దున్నే బయల్దేరి నుంగంబాకం నుంచి టీ నగర్ వరకు తిరిగేవాళ్లం. బస్సెక్కితే డబ్బులు దండగ. ఆ డబ్బుల్తో కాఫీలు తాగొచ్చు. బయటివాళ్లు అడిగితే, “మార్నింగ్ వాక్”.
నుంగంబాకం జంక్షన్‌లో పెద్ద తూము గట్టుండేది. దానిమీద కొంత సేపు కూచుని, తర్వాత నిలబడి కార్లలో వెళ్లే వాళ్లకీ, వచ్చే వాళ్లకీ ‘సాల్యూట్’ లు చేస్తూ  కాలక్షేపం. కొందరు వూరికే ఓసారి చెయ్యెత్తి నుదుటికి తగిలించుకునే వారు. మేమెవరమో ఎందుకు సాల్యూట్ చెస్తున్నామో వాళ్లకి తెలీదు, వాళ్లెవరో మాకు తెలీదు.
ఓ రోజు ఒక పెద్దాయన కారాపి “సౌఖ్యమా?” అని అడిగాడు తమిళంలో. “ఓ” అన్నాం. “అప్పా అమ్మ సౌగ్యమా? అప్పా ఎంగే? – ఇంగేదానా?” అని ఏదో అడిగేస్తున్నాడు. మాకు ఓ ముక్కా, అర ముక్కా తెలుసుగాని, తమిళం రాదు. అన్నింటికీ తలూపేశాం చిరునవ్వుల్తో.
ఆయన ఇంకా ఏదేదో మాట్లాడి, ఉపన్యసించి, ప్రసంగించి – బయల్దేరాడు. మాకు ఆ భాష అర్థం కాలేదు. ఆయన ఎందుకలా తెలిసినట్టు మాట్లాడాడో అదీ అర్థం కాలేదు. “నా ఉద్దేశం, మనం ప్రాక్టికల్‌గా జోక్ చేశాం గదా, అతనూ ప్రాక్టికల్ జోక్ చేశాడేమోరా” అన్నాను ప్రసాద్‌తో ఏమైన ఆ తర్వాత మళ్లీ ఆ సాల్యూట్‌ల విన్యాసాలు చెయ్యలేదు.
ఉక్కు మొక్క…
 
నాకు ప్రాక్టికల్ జోకులు సరదా అని చెప్పుకుంటే నా గొప్ప నేను చెపుకున్నట్టవుతుందా? చెప్పుకోకపొతే నా ప్రజ్ఞ నాలోనే ఇరుక్కుపోయి ఊపిరి స్తంభింప జేసుకోదా? అని గిరీశం పడ్డ అవస్థలో పడుతూ వుంటాను. ఐనా, తెగించాలి, మొహమాట పడకూడదు. ఇలాంటి జోకులో, చతురోక్తులో ఎవరో ఒకరు చెప్పకపోతే ఎలా తెలుస్తాయి? – ఘటోత్కచుడు చెప్పినట్టు అవతల వాళ్లేనా చెప్పని – సొంతదారులేనా చెప్పుకోవాలి.
విశాఖపట్నంలో ఆ మధ్య మిత్రులతో స్టీల్ ప్లాంట్‌కి వెళ్లాం. ఆ కబుర్లూ ఈ కబుర్లూ చెప్పుకుని బయల్దేరే ముందు, అటూ ఇటూ చూసి, అక్కడో చిన్న మొక్కవుంటే, వేళ్లతో లాగేసి జేబులో పెట్తుకుంటుందే – “అరెరె! ఏమిటిది? నో నో – తప్పు” అని మందలించారు మిత్రులు.
“మరేం లేదు, STEAL PLANT అన్నారు గదా అని…”
 
ఏమార్చలేరు నన్నెవరూ…
 
కొన్నేళ్లక్రితం –
ఒకానొక రోజున ఒకానొక షూటింగ్‌లో అల్లురామలింగయ్యగారు, రాజబాబు, నేనూ ఇత్యాదులం ఉన్నాం. కరెంటు పోయినప్పుడో, షాటుకి ‘దీపారాధన’ జరుగుతున్నప్పుడో నటీనటులు బయట కూచుని బాతాఖానీ వెయ్యడం సహజం. ఆ సహజసమయంలో ఏవేవో టాపిక్కులు. పొద్దున్న ఇడ్లీ తిన్నానని ఎవరైనా అన్నారంటే, అందరూ ఇడ్లీ మీదనే కబుర్లు. ఇడ్లీ అంటే ఇలా ఉండాలనీ, బెజవాడ బాబాయి హోటలు, మరేదో పల్లెటూరు, మద్రాసులో ఎక్కడో ఉన్న కుంభకోణం హోటలూ ఆ పేర్లన్నీ వస్తాయి. “ఫలానా దగ్గర ఇడ్లీ చెత్త’ లాంటివి వస్తాయి. ఆ తర్వాత ఇడ్లీ ఎలా చెయ్యాలీ, ఎలాంటి చెట్నీలుండాలీ అన్నవీ చర్చల్లోకి వస్తాయి. అలా, విజ్ఞానదాయకమైన విషయంలో సాగే చర్చలకి మంచి టైము షాటుకి లైటింగ్ టైము.
ఆ రోజు టాపిక్కు రాజబాబుని ఎవరో ఎప్పుడో మోసం చేశాట్ట – గనక మోసం మీద, మోసాల మీద కబుర్లు లేచాయి. “నువ్వు ఎలాగ వాడి వల్లో పడ్డావురా?” అని రామలింగయ్య విషయం అంతా కనుక్కునారు, విన్నారు. “నన్ను మాత్రం ఎవరూ సులభంగా ఏమార్చలేరు. నేను మాత్రం పడను” అన్నరు రామలింగయ్య స్ట్రాంగ్‌గా.
“అలా ఎలా చెబుతాం? కొన్ని కొన్ని నమ్ముతాం. కొందర్ని నమ్ముతాం. వాడు ఏమారిస్తే ఏం చేస్తాం?” అన్నాన్నేను వశిష్ఠ మహర్షిలాగో, వాల్మీకిలాగో మొహం పెట్టి.
“నన్ను మాత్రం ఎవరూ ఏమార్చలేరు. అంత సులువుగా గోతిలో పడే రకం కాదీ రామలింగయ్య అన్నారు అల్లువారు.
“చూద్దాంలెండి, టైము రాకపోతుందా!” అని నేను అనేలోగా ఇక్కడ టైము వచ్చింది. షాటుకి పిలిచారు.
ఇది జరిగిన ఓ మూడునెళ్ల తర్వాత – “ఏం చేద్దామా’ అనిపించి, ఆలోచించి ‘సరే’ అనుకున్నాను.
ఉదయమే అల్లువారింట ఫోన్ మోగింది. కుర్రాడెవరో తీశారు. “రామలింగయ్య సారు ఉండారా?” అని అడిగాడు ఫోను చేసిన ఆయన. మీరెవరన్నాడు కుర్రాడు. “నేనుదా… మురుగేశ ప్రొడక్షన్సు అనీ,  దాని మేనేజరు మాట్లాడుతుండా, సారు వింటిలో వుంటురా, షూటింగా ఏమి?” అన్నాడు ఫోన్ చేసినవాడు. అతని మాట శుద్ధంగా లేదు. తెలుగు రాదు. సరిగ్గా వచ్చీరాని తెలుగులో ఉంది మాట.. కుర్రాడు చెప్పగా, రామలింగయ్య గారు ఫోన్‌లోకి వచ్చారు – సినిమా కంపెనీ మేనేజరు గనక.
మేనేజరు మళ్ళీ, ముందు చెప్పిందే చెప్పి – “మేము ఒక బొమ్మ తీస్తిమి అరవంలో, అది బాగా నడుస్తాది. అందుకు, మేమే దాన్ని తెలుగులో తియ్యాలని తలిస్తిమి. డైరక్టరు దొడ్డవాడు, బాగా తీస్తుడు. ఆ తమిల్ సినిమాలోని నగేష్ కారెట్రు తమరు వయ్యాల. నేను వచ్చి తమతో డేట్సు రేట్సు అంతా మాట్లాడవాల. ఎప్పుడు, ఈ దిన వస్తునా? తమరు వింటిలో వుంటురా? ఇప్పుడు రమ్మంటే వస్తును. అడ్వాన్సు చెక్కు కూడా తెస్తును. మీ రెమ్యునిరేషను ఎంతయినా, అదేం ఇబ్బంది లేదు. మీరుదా ఆ కారెట్రుకి ఉండవాల – అని డేరక్ట్రు చెప్పినారు” అని చెబుతున్నాడు.
“నేనూ – ఇవాళ నాకు షూటింగు లేదు. ఓసారి బాంకుకి పోయి రావాలి. మీరిప్పుడొస్తానంటే బాంకుకి వెళ్ళను. తర్వాత వెళతాను” అన్నాడు రామలింగయ్య.
“ఇపుడుదా వస్తును సామీ, తొంబిది దాటితే రాగుకాలం వచ్చును. తోడ్తనే వస్తును సారూ, తను ఇల్లు రామకృష్ణ స్ట్రీటులో కధా… తెలుసు సారూ, వస్తును. జూన్ నుంచి షూటింగు, అవును సామీ…. టైముంది… ముందుగా తమకి డేట్సు ఇచ్చేస్తే… అవును సారూ, వస్తును” అని ఫోన్ పెట్టేశాడు. తమలపాకులు నిద్రలో కూడా నమిలి నమిలి, నాలికా నోరూ పళ్ళూ అన్నీ మొద్దుబారిపోయి, ముద్దగా ఉంది అతని మాట. కొంత అర్థమైంది రామలింగయ్య గారికి. సరే, ఎవడైతేనేం – వేషం మంచిది. రెమ్యునిరేషను “బేరం” ఆడనంటున్నాడు. జూన్ నెల నుంచి షూటింగంటున్నాడు. అబ్బో ఇంకా మూణ్ణెల్లుంది అనుకుంది అల్లు మనసు – ఆశగా.
రామలింగయ్యగారు స్నానాదికాలు ముగించుకుని సిల్కు జుబ్బా తొడిగి దర్జాగా కూచున్నారు. మేనేజరు చెప్పినట్టు “తొంబిది” దాటుతోంది రావాలి; మనం కాలు మీద కాలేసుక్కూచుని పక్కన కుర్రాడిచేత భుజాలు నొక్కించుకుంటూ ఉంటే, మేనేజరు రెమ్యూనిరేషను పెంచినా పెంచవచ్చు. ఆ పని కానిమ్మన్నారు రామలింగయ్య, ఫోను మోగింది. ఆయన తీశారు. “సారూ నాన్దా మేనేజరు, మురుగేశన్ ప్రొడక్షన్స్ – ఏమిలేదు సారూ – షూటింగ్ జరుగుతా వుంది అడయార్లో – నేను రావడం మాల్లేదు. మీరు బాంకుకి పోయి రండి. నేను పండ్రెండు గంటకు వస్తును సామీ” అన్నాడు. సరే అన్నారు అల్లు. “ఇక, బాంకు మూడ్ పోయింది. ఇంక వెళ్లను – పన్నెండుకొస్తాడుగా” అనుకున్నారు.
“పండ్రెండ్’కి మళ్ళీ ఫోను. “లంచ్ టైములో ఫ్రీగా ఉంటును. అప్పుడుదా వస్తును సామీ. తాము నిదరపోతార – అప్పుడైతే  నాలుగ్గంటకి వస్తునా – అది బెస్టు సామీ! వస్తును” అంది ముద్దమాట నోరు. లంచ్ తర్వాత నిద్రపోయి, ఆ నిద్రలోనే కాసిన్ని కలలు కూడా కనేసి – తొందరగా లేచిపోయి, మళ్ళా సిల్కు జుబ్బా ధరించి సోఫాని అలంకరించారు రామలింగయ్య. నాలుగు దాటింది. విసుగులాంటిదీ వచ్చింది. పొద్దుటనుంచి ఎక్కడికీ కదలనీయకుండా ఈ మేనేజరు ఇంట్లో కూచోపెట్టినందుకు చిన్న మంట కూడా పుట్టింది. దానీ చుట్టమంటనీ చల్లార్చుకుని, గుమ్మం ముందు వసారాలో తారాడ్డం మొదలుపెట్టారు.
నేను మామూలుగా రామలింగయ్యగార్ని చూడ్డానికి వెళ్ళాను. ఆయన పచార్లు చేస్తున్నారు. నన్ను చూసి రమ్మన్నారు – కూచోమన్నారు. “మీరేదో ఆందోళనతో ఉన్నట్టున్నారు – హడావుడిగా” అన్నాను. “ఏం లేదు” అని మురుగేశ అప్రొడక్షన్ మేనేజరు సంగతి చెప్పారు. “నా పసంతా పాడు చేశాడు. ఎపుడొస్తాడో ఏమిటో” అన్నాడు చిరాకు ప్లస్ విసుగుతో.
“వాడు ఏమి వస్తుడు? వాడు రాడు సామీ” అన్నాన్నేను. ఒక సారి ఆ గొంతు వినిపించగానే చట్టున తిరిగి చూసి – “ఏమిటి – మీరా అది? మీరేనా అలా మాట్లాడి నా పసంతా చెడగొట్తింది? ఏంటయ్యా ఆ పని?” అన్నారు రామలింగయ్య విసుగు ప్లస్ చిరాకులకి చిరుకోపం కూడా మిళాయించి.
“అయ్యా కోప్పడకండి. మూణ్ణెల క్రితం మీరు అన్నారు – మిమ్మల్నెవరు ఏమార్చలేరని – గుర్తుందా? ఆ పని నేనే చేద్దామని ఇలా చేశాను. ఇంతకీ ఇవాళ ఏప్రిల్ ఫస్టు” అన్నాను కూల్‌గా. ఆయనకి మండింది. నోట్లో చుట్ట కూడా మళ్లి మండింది. ఆ మంటల్లోంచి – అగ్నిలోంచి ద్రౌపది పుట్టినట్టు – చిరునవ్వు పుట్టి చిలికి చిలికి, హాసమై అట్టహాసమైంది. “భలే వాడివయ్యా నువ్వు” అన్నారు.
“అప్పుడపుడు ఇలాంటి పన్లు చెయ్యకపోతే హాస్యం పుట్టదు. అందులో రామలింగయ్య గారు కాబట్టి ఎలాంటి ప్రాక్టికల్ జోకైనా చెయ్యొచ్చు” అన్నన్నేనున్నూ పళ్ళు ఇకిలిస్తూ.
 
 
పారడీకి రెడీ…
 
నాకో చిన్న జబ్బుంది. కొంతమందిని అనుకరించడం. ఆరుద్రగారినీ, ఆయన ఉపన్యాస విధానాన్ని అనుకరించేవాణ్ణి – సరదాగా బాపు, రమణగార్ల దగ్గరా అక్కడా, సరస హృదయులు గనక! బాగా ఎంజాయ్ చేస్తారు గనక, గుమ్మడిగారి దగ్గర ఆరుద్రగారి స్పీచ్‌ని అనుకరిస్తూ పారడీ చేశాను. ఆయన పకపక నవ్వి “సరదాగా రికార్దు చేద్దాం.. వినేవాళ్ళు ఆరుద్రగారనే అనుకుంటారా, లేదా చూద్దాం” అన్నారు. ‘ఎందుకు లెండి’ అని నేను మొహమాటపడినా, ఆయన ఎదురుగా టెప్‌రికార్డరు పెట్టి “కానీండి” అనగానే తప్పలేదు. రికార్డు చేసి వినిపించారు. ‘కరెక్టు’ అన్నారు. కాస్సేపు ఆయనతో జోకులు పంచుకుని ఇంటి కెళ్ళిపోయాను.
వెళ్ళిన పావు గంటకి ఫోను కొట్టింది. ఆరుద్రగారి భార్య రామలక్ష్మి గారు! “చాలా బావుంది – ఆరుద్ర ఉపన్యాసం…. పారడీ బావుంది” అన్నారామె. నా గుండె ఝల్లుమంది. ఏమిటి గుమ్మడిగారు చేసింది! వెళ్ళి వెళ్ళి వాళ్ళింటికే వెళ్ళి వాళ్ళకే వినిపించేశారా!… ఇష్టం వచ్చినట్టు పారడీ చేసి మాట్లాడేశానే… అంతలో ఆరుద్రగారు ఫోన్‌లోకి వచ్చారు. “చాలా బాగుంది. నాకంటే బాగా మాట్లాడారు” అన్నరు ఆనందపడిపోతూ. అది అభినందనా – మందలింపా – తెలీలేదు.
అంతలో పకపకమని నవ్వు ఫోన్‌లో  – గుమ్మడిగారు. “ఏమిటి సార్ మీరూ … అంతలో తీసుకెళ్లి ఆయనకే వినిపించేశారా.. ఏం బావుంది” అన్నాను.
“చాల బావుంది. ఆ ఆనందాన్ని వాళ్ళతో పంచుకోవాలని, తెచ్చి వినిపించాను. ఏం అనుకోర్లెండి… బాగా ఎంజాయ్ చేశారు” అన్నారు వెంకటేశ్వరరావు గారు.
ఆరుద్ర గారు చాలా స్పోర్టివ్. తెలుగు మాస్టారి మీద పెట్టి ఆయన మీద ఎన్ని జోకులు వేసినా భరించే హృదయవిశాల్యం ఆయనది. ఐనా… ఈ పారడీ.. గుండె ఓ అరగంటపాటు కొట్టుకుంటూనే ఉంది. “నేను దెబ్బతిన్నానే” అనుకున్నాను. ఇంకా నయం! గుమ్మడిగారి టేపులో ఎన్.టి.రామారావు గారిని అనుకరించడం కూడా ఉంది. అది తీసుకెళ్లి రామారావు గారికి వినిపించేస్తారేమో – మళ్ళీ నన్ను నేనే సమాధాన పరచుకున్నాను. ఆ టెప్ చెరిపేసి వుంటార్లే – అని.
 
కనిపెట్టేస్తే…?
 
ఒకసారి బాపుగారు, రమణగార్లతో కలిసి కారులో ఏదో ఊరు వెళ్తున్నాం. దారిలో చిన్న ఊరు. బాపు గారు బంక్ దగ్గ్గర కారు ఆపి, పెట్రోలు పోయిస్తునట్టున్నారు. ఆ పక్కనే టెంట్ సినిమా హాలుంది. అందులో తెలుగు డబ్బింగ్ సినిమా ఆడుతోంది – పోస్టరు చూశాను.
బాపు గారు ఏదో అడిగారు. నేను మాట్లాడలేదు. మళ్ళి అడిగారు – “మిమ్మల్నేనండీ మాట్లాడరేమిటీ?” అన్నారు. నేను నోరు తెరవలేదు. ఏదో సైగ చేశాను. రమణగారు కూడా ఏమిందన్నట్టు చూశారు. “ఈ డబ్బింగ్ సినిమాలొ నేను ఒక కారెక్టర్‌కి డబ్బింగ్ చెప్పాను. నేను మాట్లాడాననుకోండి. ఆ సినిమా ప్రేక్షకులందరూ నా గొంతు గుర్తు పట్టేసి, నాచుట్టూ మూగేసి కారు చుట్టూ నిలబడి, ఆటోగ్రాఫ్‌లు అవీ అడిగేస్తారు. అందుకని నోర్ముసుకున్నాను” అన్నాను. ఇద్దరూ నవ్వారు. “అయితే నా వేళ్ళు కూడా చూపించకూడదు. నేను బాపుననని గుర్తుపట్టేస్తారు” అన్నట్టుగా అన్నారు బాపు.
సంపూర్ణంలో అసంపూర్ణం..
 
“సంపూర్ణ రామాయణం’ షూటింగు జరుగుతోంది. నేను మామూలుగా వెళ్ళి బాపుగారిని పలకరించి షూటింగ్ చూస్తున్నాను. షాట్ అయిపోయిన తర్వాత. ఫస్ట్ ఫ్లోర్‌లో ఇంకో సెట్టు వేస్తున్నారని చూడ్డానికి వెళ్లారు బాపుగారు. నేనూ వెళ్ళాను. ఒక గోడకి కొంత వరకూ పెయింట్ వేసి ఆపేశారు.
“ఈ గోడ ఇంకా కంప్లీట్ చెసినట్టులేదే” అన్నాన్నేను ఏదో ఒకటి అనాలిగదా అని.
“బడ్జెట్ అయిపోయింది” అన్నారు బాపు – అందర్నీ నవ్విస్తూ.
జీతమా? వేషమా?
 
“వినాయక చవితి” సినిమా 1957-58 ప్రాంతాల వచ్చింది. సముద్రాల వారు స్క్రిప్టు రచయిత, దర్శకుడూ, అందులో ప్రకాష్ అనే ఆయన జాంబవంతుడు పాత్ర ధరించాడు. ముఖ్యమైన పాత్రే. సినిమాలో బాగా కనిపిస్తుంది. అయితే కృష్ణుడితో యుద్ధం చేసినప్పుడు అతను కాదు. ఎలుగుబంటి తోలు కప్పుకున్న స్టంట్‌మాన్. ఆ తోలు ధరించి నిలబడటం సామాన్యమైన విషయం కాదు. అలవాటుండాలి. అంచేత, చాల షాట్సులో కూడా అతను కాడు. వేరెవరో అలవాటుపడ్డవారు ఆ ‘తిత్తి’లో వుండేవారు. ఆ పాత్రకి డైలగులున్నాయి. అవీ అతను చెప్పినవి కావు. డబ్బింగ్ గాత్రధారి చెప్పారు. ఇంతైనా, అంతైనా ఏమైనా జాంబవంతుడు – ప్రకాష్ పేరుతోనే వచ్చింది.
అలాగే ఆ సినిమాలో వినాయకుడు బొడ్దపాటి. (పేరు కృష్ణారవు. “అసలు పేరు కాకుండా ఇంటి పేరుతోనే పాప్యులర్ అయిన గుమ్మడి, ముక్కామల, రాజనాలలాగే నేనూనూ” అని చెప్పేవాడు బొడ్డపాటి మామ. అతన్ని అందరూ ‘మాఁవా’ అని పిలిస్తే పెద్దవాడీనా, చిన్నవాడీనా ‘అల్లుడా’ అని బొడ్డపాటి పిలిచేవాడు). “పొట్టిగా, బొజ్జా అదీవుందని నాకు వినాయకుడి వేషం ఇచ్చారు. ఏం లాభం? నేనని జనానికి తెలీదే. మొహం అంతా పూర్తిగా మాస్కు తొడిగారు. తొండం ఒకటీ. నా పేరే టైటిల్స్‌లో వేస్తామన్నా, నా మొహం కనిపించే వేషం ఇంకోటేదైనా, చిన్నదైనా ఇమ్మని అడిగాను. ఇంకోటేదో ఇచ్చారు.
“వినాయకచవతి” లో పెద్ద వేషం వేస్తున్నాను. హేరోని నేనే. టైటిల్ రోల్ నాదే.” అని ఆ గొప్ప చెప్పుకుని ఒక నిర్మాతని వేషం అడిగితే, “నువ్వే ఆ వేషం అని నాకు నమ్మకం ఏమిటి? నీ మొహం ఏదీ? కనిపించదే” అని అడిగాడు.” అని బొడ్డపటి ఓసారి చెప్పారు.
ఆయన వేదాలు, సంస్కృత గ్రంథాలు చదువుకున్నారు. పడితుడు. సంస్కారి, చమత్కారీ. ఎన్.టి.రామారావు గారింట్లో పిల్లలకు ట్యూషన్స్ చెప్పేవాడు. “జీతం అడగాలంటే అయాన్నే అడగాలి. ఆయన దొరకడు. తీరా కనిపించక అడగటానికి మొహమాటం, జీతం అడగితే సినిమాలో వేషం ఇవ్వడేమోనని, వేషం అడగటమా, జీతం అడగటమా అని సందిగ్దంలో పడేవాడిని, జ్ఞాపకం వచ్చినప్పుడు “జీతం ఇచ్చారా?” అని అడిగేవారు-రామారావు గారు. అదే సందని “వేషం…” అని గొణిగేవాణ్ణి. ఎలాగైతేనేం- ఆయన సిమిమాల్లో చిన్నదో పెద్దదో వేసేవాడిని. అలా అయన దగ్గర ద్విపాత్రాభినయం చేసినవాణ్ణి” అని చెప్పేవారు బొడ్డపాటి.
కామెడీ ఆఫ్ ఎర్రర్
 
హైద్రాబాద్ ఏర్‌పోర్టులో ఒక సారి నేనూ చంద్రమొహనూ కలిసాం. ఇద్దరమొ మద్రాసే వెళ్తున్నాం. అతను ఎవరిదో షూటింగ్ కోసం వస్తున్నారు. నేను వేరే కంపెనీ షూటింగ్‌కి వచ్చి మద్రాసు బయలుదేరుతున్నాను. ఇద్దరం మద్రాసులో దిగాం. “ఏఁవయ్యా డొంకల్రావు (ఒకోసారి అలా పిలుస్తాడు చంద్రమొహన్) నీ క్కారుందా?” అని అడిగాడు. “ఆఁ కంపెనీ కారొస్తుంది” అన్నాను – వచ్చింది కూడానూ, “నీకు?” అని అడిగాను.
“నాకు వస్తుంది – వాళ్లు టాక్సీ పంపిస్తారనుకుంటాను” అన్నాడు. అంతలో “చంద్రమోహన్” అని పెద్దక్షరాలతో పేరు రాసి ఒకతను బోర్డు పట్టుకుని నిల్చున్నాడు. “అదిగో వచ్చాడయ్యా” – అని నాతో చెప్పి “చంద్రమోహన్‌ని నేనే” అని చేతి పెట్టె పట్టుకుని బయల్దేరాడు. నేను బయటికి వెళ్లిపోయాను.
ఆ తర్వాత చంద్రమోహన్ చెప్పిందిది.
అతన్ని తీసుకుని ఆ కారు ఆఘమేఘాల మీద ఆ కారు రోడ్దు మీదనే పోతుంది. చంద్రమోహన్ ఇంటివేపు వెళ్ళడం లేదు. కొంత వరకూ వచ్చి వేరే రూటు మారింది. “ఇటెక్కడికి?” అని అడిగాడు చంద్రమోహన్.
“మన గెస్ట్‌హౌస్‌కి” అన్నాడు డ్రైవరు. “గెస్ట్‌హౌస్ కా! ఎవరిది?’
“మనదే” అన్నాడతను. చంద్రమోహన్‌కి మతిపోయినట్టయింది. ‘గెస్ట్‌హౌస్ ఏమిటి? మా ఇంటికి కదా వెళ్లాలి’ అనుకున్నాడు. “మా ఇల్లు తెలీదా మీకు?” అని అడిగాడు. తెలీదన్నాడు డ్రైవరు. అప్పుడు అనుమానం వచ్చింది.
“ఇంతకీ ఈ కారు ఎవరిది? ఎవరి కోసం?” అని అడిగితే ఆ డ్రైవరు అదేదో కంపెనీదనీ, అన్నానగర్‌లో వుందనీ గెస్ట్‌హౌస్ కూడా అక్కడే వుందనీ, చంద్రమోహన్ అనే ఆయన ఢిల్లీ నుంచి వస్తారని తీసుకురమ్మని చెప్పి పంపారనీ చెప్పాడు. “కొంప ముంచావు కదయ్యా – ఆపు ఆపు” అని తానెవరో ఏమిటో చెప్పాడు. ఆ చంద్రమోహన్ వేరు అన్నది అర్థమైంది. “ఐతే మీరు ఇక్కడ దిగిపోతారా?” అని అడిగాడు డ్రైవరు. “నా కోసం కారొచ్చివుంటుందయ్యా ఏర్‌పోర్టుకే పోదాం” అని చంద్రమొహన్ ఏర్‌పోర్టుకు వెళితే – అతని కోసం వచ్చిన కారు చూసి చూసి వెళ్లిపోయింది! ఢిల్లీ చంద్రమొహన్ తన కారు కోసం చూసి చూసి అతను వేరే టాక్సీలో వెళ్లిపోయాడు. మరి, సినిమా చంద్రమొహన్ గతి –  ఆటోరిక్షాలో అతను ఇంటికి, ఈ కథ కంచికి! కామెడీ ఆఫ్ ఎర్రర్ అంటే ఇదే.
రచన: సూర్యదేవర రామ్మోహనరావు
suryadevaranovelist@gmail.com   
http://www.suryadevararammohanrao.com/
– See more at: http://magazine.maalika.org/2014/02/01/%e0%b0%b8%e0%b0%82%e0%b0%ad%e0%b0%b5%e0%b0%82-9/#sthash.NtQuInVL.dpuf
 
రచన: సూర్యదేవర రామ్మోహనరావు     
suryadevaranovelist@gmail.com
http://www.suryadevararammohanrao.com/
 
సైంటిస్టులందరూ కళ్లార్పకుండా కంప్యూటరు మానిటర్స్ వైపు చూస్తున్నారు.
విశ్వంభరరావు ప్రతి అవయవం కదలికలను నిశితంగా పరిశీలిస్తోంది విజేత.
వన్..టు…త్రీ…ఫోర్…ఫైఫ్….సిక్స్…. సెవెన్… హార్ట్ బీట్‌ను అబ్జర్వ్ చేస్తోందామె.
పక్కనున్న చార్ట్‌ను తీసుకుని, అందులో వున్న ఒక్కొక్క పాయింటు దగ్గర మార్కు చేస్తోందామె.
నర్వ్స్ సిస్టమ్ ఓ.కె…
ఆక్సిజెన్ ఫ్లో ఓ.కె….
సిస్టమ్ ఆఫ్ ది బాడీ.. ఇంటర్నల్ పార్ట్స్ ఓ.కె…
మూవ్‌మెంట్స్ ఆఫ్ ది బాడీ.. నాట్ నెససరీ…
బ్రీతింగ్ కెపాసిటీ.. నాట్ నార్మల్.. సమ్‌థింగ్ డిఫికల్ట్.. రెస్పిరేటరీ ప్రాబ్లమ్.. బ్రెయిన్ సిస్టమ్.
చార్ట్‌లోని ఆ పదాన్ని చూసి, కంప్యూటరు వైపు చూసింది.
బ్రేయిన్‌కి కనెక్ట్ చేసిన కంప్యూటరు బీప్ బీప్ అనే సౌండ్ తప్ప మరో సౌండ్ రావడం లేదు. స్క్రీన్ మీద కనిపిస్తున్న దృశ్యంలో క్లారిటీ లేదు.
ప్రస్తుతం బ్రెయిన్ వర్కింగ్ సిస్టమ్ కన్నా ముఖ్యం హార్ట్ వర్కింగ్ సిస్టమ్.
అందుకే.. హార్ట్ పార్ట్స్‌ని నిశితంగా, కన్నార్పకుండా అబ్జర్వ్ చేస్తోంది.
సరిగ్గా…
అదే టైమ్‌లో….
 
*                      *                      *                      *                      *
 
విశ్వంభరరావు కనురెప్పలు నెమ్మదిగా కదలాడడం మొదలెట్టాయి,
రెండే రెండు సెకన్లో ఆ కనురెప్పలు పైకిలేచాయి.
సంభ్రమంగా ఆ రెప్పలవైపు చూస్తోంది విజేత.
అదే సమయంలో ఒక కంప్యూటరు స్క్రీన్ మీద బ్లూ, వైట్ కలర్లోని గీతలు మాయమైపోయాయి.
సరిగ్గా అదే సమయంలో…
భారంగా వినిపిస్తున్న గాలి శబ్దం… ఆ శబ్దం.. నాసికా రంధ్రాల్లోంచి వస్తోందని ఆమె వెంటనే పసికట్టింది.
భయపడుతూనే ఆర్ట్ఫిషియల్ రెస్పిరేటరీ చానల్‌ని తీసి వేసింది అయినా రెస్పిరేటరీ సిస్టమ్ నిశ్శబ్దంగా పనిచేసుకుపోతోంది.
గ్లౌవ్స్ తొడుకున్న ఆమె కుడిచేతి వేళ్లని విశ్వంబరరావు హార్ట్ మీద ఆనించింది.
స్పర్శ… జీవస్పర్శ…
గాలి పూర్తిగా స్తంభించిపోయిన ప్రదేశంలో ఇసకలోంచి వస్తున్న వింత శబ్దం.
ఆ శబ్దం.. హృదయంలో చలన ప్రక్రియకు సంకేతం.
క్రయోనిక్‌గా మారిన విశ్వంభరరావు పేరు Vz.
Vz కళ్లిపాడు. అయోమయంగా, అర్థంకాని రీతిలో, భావరహితంగా చూస్తుండిపోయారు విశ్వంభరరావు.
 
*                      *                      *                      *                      *
 
“హల్లో.. హల్లో..” విశ్వంభరరావు చెవి దగ్గర నోటిని ఆనించి పిలుస్తోంది విజేత.
సూటిగా రూఫ్ వైపు చూస్తున్నాడు విశ్వంభరరావు.
“డూ యూ హియర్ మీ సర్. వింటున్నారా? నా మాటలు వినబడుతున్నాయా?” వాయిస్‌ను నెమ్మదిగా హెచ్చిస్తూ మాట్లాడుతోంది విజేత.
ఆ మాటలు ఆ క్యూబిక్‌లో ప్రతిధ్వనిస్తున్నాయి.
దూరం నుంచి ఆ దృశ్యాన్ని సవ్యసాచి, తదితరులు వూపిరి బిగబట్టి పరిశీలిస్తున్నారు.
“మిస్టర్ రావ్…. కళ్ళు మూసి తెరవగలరా?”
“కళ్ళు మూసి తెరవగలరా… మిస్టర్ రావి” కొన్ని సంజ్ఞలు చేస్తూ అడిగిందామె.
తన సంజ్ఞలు, తన మాటలు విశ్వంభరరావుకి అందడం లేదని రూఢి చేసుకున్న మరుక్షణం-
మోటార్ సిస్టమ్ స్పీడ్‌ను పెంచింది. బ్రెయిన్‌కి కనెక్ట్ చేసిన వైర్లలోంచి నెర్వ్ సిస్టమ్‌ని కుదుటపరిచే ప్రక్రియ అది.
టోటల్ బాడీని స్కాన్ చేసి,క్ టెస్ట్ చేసిందామె.
ఎక్కడా లోపం కన్పించడంలేదు.
కంప్యూటర్స్ యధాతధంగా పనిచేస్తూనే వున్నాయి.
“మిస్టర్.. రావ్… చేతుల్ని, కాళ్ళని నెమ్మదింగా కదపగలలా?”
అయినా నో రెస్పాన్స్, విశ్వంభరరావులో కదలిక లేదు.
అంతవరకూ ఉత్సాహంగా వున్న విజేత ముఖం ఒక్కసారిగా మ్లానమై పోయింది.
విశ్వంభరరావు చేతిని పట్టుకుని నాడిని చూసింది. క్వయిట్ ఓ.కె. ఓ పాజిటివ్ బ్లడ్ బాటిల్ ఒక్కొక్కటీ ఖాళీ అవుతోంది.
బాడీలోని ఫ్లాని కనుక్కోవడానికి తీవ్రంగా ప్రయత్నిస్తోంది డా!!విజేత.
అయిదు నిమిషాలసేపు అక్కడుండి తన చాంబర్‌లోకి వచ్చేశాడు డా!!సవ్యసాచి.
 
*                      *                      *                      *                      *
 
సరిగ్గా అయిదు నిమిషాల క్రితమే అమెరికా నుంచి డా!!స్టీఫెన్ హారీస్ రాసిన లెటర్ వచ్చింది.
ఆ లెటర్ని ఆత్రంగా విప్పాడు సవ్యసాచి.
“మైడియర్ ఫ్రెండ్! క్రయోనిక్స్ ఉద్యమానికి సంబంధించిన మీరు మీ సభ్యులు చేస్తున్న కృషికి మా అభినందనలు. మీరు పంపిన క్యాసెట్‌ను డా!!మార్క్ మార్టిన్, హగ్‌హక్సన్ తదితర క్రయోబయాలజీ సైంటిస్టులు చూశారు. ప్రయోగాలు ఒకెత్తు – ప్రయోగాలను ప్రపంచ వ్యాప్తం చేయడము ఇంకొక ఎత్తు. ఇండియాలాంటి అధ్యాత్మిక దేశంలో సైన్సు పరిశోధనల్ని నమ్మించడం అంత తేలికయిన విషయం కాదు. మీరు నిజంగా శవాన్ని బ్రతికించి మనిషిగా చేసినా అక్కడి సొసైటీని మీరు నమ్మించలేరు.
అందువల్ల మీరు ఫోన్లో మనిద్దరి మధ్య జరిగిన చర్చల ప్రకారం విశ్వంభరరావుని క్రయోనిక్స్ నుంచి మనిషిగా చేసే పక్షంలో ఆ ప్రయత్నము సఫలీకృతం కావాలని కోరుకుంటాను. విశ్వంభరరావుని అమెరికా తీసుకురావటానికి వీలవుతుందా?
మృత్యువును సవాల్ చేసే మన ఉద్యమాన్ని, ఉద్యమ ఫలితాన్ని అమెరికా వేదికగా మనం ప్రపంచానికి తెలియజేయడం సముచితంగా వుంటుంది. అందుకు ఎలాంటి ఏర్పాట్లనయినా రహస్యంగా మీకు అందజేయడానికి సిద్ధంగా వున్నాం.
మీ పరిశోధనా ఫలితాల కోసం ఉత్సాహంగా ఎదురుచూస్తున్న మీ-స్టీవెన్ హారిస్.”
మళ్ళీ రెండోసారి ఆ వుత్తరాన్ని చదివాడు సవ్యసాచి.
డా!!స్టీఫెన్ హారిస్ చెప్పిన విషయం గురించి సీరియస్‌గా ఆలోచించాడతను.
విశ్వంభరరావు బ్రతికాక ఏం చేయాలి అన్న ప్రశ్నకు జవాబు దొరికినట్టయ్యింది. ఏం విషయమై సభ్యుల్తో చర్చించాలని నిర్ణయించుకున్నాడు డా!!సవ్యసాచి.
 
*                      *                      *                      *                      *
 
న్యూఢిల్లీ.. హర్యానా రోడ్ ఫారమ్‌హౌస్‌లోని వీరేంద్ర అజనీష్ ఎదుట విచార వచనాలతో కూర్చున్నారు ప్రధాని ప్రతాప్‌సింగ్, పార్టీ అధ్యక్షుడు అర్జున్ చౌహన్.
వీరేంద్ర అజనీష్ పేల్చిన బాంబు వాళ్లిద్దరి మొదళ్ళను తునాతునకలు చేసేసింది. వాళ్ళ గుండెల్లో బాంబుల్ని పేల్చింది.
“ప్రధాని విశ్వంభరరావుని బ్రతికించడానికి ప్రయత్నాలు జరుగుతున్నాయా?” రెండు నిమిషాల తర్వాత అయోమయంగా అన్నాడు ప్రధాని ప్రతాప్‌సింగ్.
“నేను నమ్మను. ఎవరో మీతో ఆట్లాడుతున్నారు” అర్జున్ చౌహాన్ షాక్ నుంచి తేరుకుంటూ అన్నాడు.
పిచ్చివాళ్ళను చూసి మెంటల్ డాక్టరు నవ్వినట్టుగా వాళ్ళిద్దర్నీ చూసి నవ్వాడు అజనీష్.
“మిస్టర్ ప్రతాప్‌సింగ్! ఇది మీరు ఆడుతున్న నేషనల్ పొలిటికల్ ప్లే కాదు. యూనివర్సల్ సైన్స్ ప్లే… నమ్మక తప్పదు.. అమెరికాలో నాకున్న లింక్స్ ఎపుడూ నను మిస్‌లీడ్ చెయ్యవు. ఒక్కసారి జరిగిందంతా గుర్తుకు తెచ్చుకోండి. జరగబోయేదేమిటో నేను చెప్తాను.”
లోతైన నిశ్శబ్దం అలుముకుందక్కడ కొద్ది క్షణాలు.
అర్జున్ చౌహాన్ వంట్లో చిన్న వణుకు పుట్టింది. శాయశక్తులా కంట్రోల్ చేసుకోడానికి ప్రయత్నిస్తున్నాడతను.
“జరగబోయే దేమిటి?” తడబడుతూ అడిగాడు ప్రతాప్‌సింగ్.
“విశ్వంభరరావు బ్రతకడం – బ్రతికొచ్చిన ఆయన్ని ఏం చేయాలో తెల్సు. ఈ ఇద్దర్నీ చీమను నలిపేసినట్టు నలిపేస్తాడు. అసలే మొండివాడు, మళ్ళీ యౌవనంతో వస్తున్నవాడు ఈ రాజకీయాల్ని ప్రక్షాళన చేసే ప్రోగ్రాం మొదలెడతాడు. మహా మంత్రులుగా, ఇండస్ట్రయిలిస్టుగా, బ్రోకర్లుగా చెలామణీ అవుతున్న మీ వర్గాన్ని పూర్తిగా నాశనం చేసేవరకూ నిద్రపోడు” ఒక్కొక్క పదాన్ని ఆచి తూచి అంటున్న అతని కళ్ళల్లోకి ప్రాణభయంతో చూశారు వాళ్ళిద్దరూ.
గబుక్కున ఇద్దరూ కాళ్ళమీద పడిపోయారు.
“గురూజీ! మా వర్గం మీ వర్గం కాదా గురూజీ! మమ్మల్ని ఏం చేస్తారో మీ ఇష్టం.. ఏం చేయమంటారో మీ ఇష్టం.”
ఆ మాటలకు చిద్విలాసంగా నవ్వాడు వీరేంద్ర అజనీష్.
ఒకే దెబ్బకు రెండు పిట్టలు! స్వామికార్యం, స్వకార్యం జరిపించడంలో ఆరితేరిన దిట్టయిన అజనీష్-
ఒక్కక్షణం కళ్ళు మూసుకున్నాడు.
ఈ దేశంలో మతం చాటున దైవభక్తి, మూఢ విశ్వాసాలు, అంధ విశ్వాసాలు, బాబాలు, స్వాముల మీద నమ్మకాలు పది కాలపాటు బ్రతకాలంటే అలాంటి ఉద్యమాల్ని సమూలంగా నాశనం చేసెయ్యాలి.
తన ఆధ్వర్యంలో ఆ సైన్సు ఉద్యమం మెద దాడి జరిగితే మతాచార్యులు, పీఠాధిపతుల మీదకు ఆ నేరం వస్తుంది. కొన్ని బలమైన వర్గాలకు తాము దూరం కావల్సి వస్తుంది. సో….
ప్రభుత్వం వేలితో ప్రయోగాల కనుగుడ్లను కూకటి వ్రేళ్ళతో తీసేయాలి.
అందుకు కృషి చేస్తున్న ఆ సైంటిస్టుల్ని పిట్టల్ని కాల్చినట్టు కాల్పించేస్తాడు. ఆ లేబరేటరీని ధ్వంసం చేయించేస్తాడు. అంతా రహస్యంగా జరిగి పోతుంది.
చిద్విలాసంగా నవ్వాడు వీరెంద్ర అజనీష్.
“ఇపుడు పవర్ మీ చేతిలో వుంది.. అవునా?”
తలెత్తి అవునన్నట్టుగా చూశారు ఆ ఇద్దరూ.
“బోర్డర్ సెక్యూరిటీ ఫోర్స్‌ను పిలిపించండి.. స్పెషల్ కమెండోలను పిలిపించండి.. స్పెషల్ ఆర్మ్‌డ్ పోలీసులకు ఎ.కె.ఫార్టీ సెవెన్లను ఇవ్వండి.. ఎ.కె.ఫిఫ్టీ సిక్స్‌లను ఇవ్వండి.. వారికి వుల్ పవర్స్ ఇవ్వండి చాలు..” కసిగా చెప్పాడు అజనీష్.
“వాళ్ళని ఎవరి మీదకు పంపించమంటారు?”
“మృత్యువు కెదురుగా, మానవజాతి విశ్వాసాల కెదురుగా ప్రయోగాలు చేస్తున వాళ్ళ మీదకు.”
“వాళ్ళెక్కడ వున్నారో మీకు తెలుసా?” విప్పారిన కళ్లతో, తడారి పోతున్న గొంతుతో ప్రశ్నించాడు అర్జున్ చౌహాన్.
“తెలుసు.. కొన్ని క్షణాల క్రితమే తెలుసుకున్నాను.”
“ఎక్కడ?” ఇద్దరూ ఒక్కసరిగా బెంబేలు పడుతూ అడిగారు.
“త..ల..కో…న… ఫారిస్ట్” లేచి నిలబడ్డాడు వీరేంద్ర అజనీష్.
మహా విధ్వంసానికి ఇక్కడ అంకురార్పణ జరిగిన సమయంలోనే మహా జాగృతికి తలకోన అడవుల్లో అంకురార్పణ జరుగుతోంది.
 
*                      *                      *                      *                      *
 
డా!!విజేత విశ్వంభరరవు శరీరంలోకి సర్క్యూలేట్ అవుతున్న బ్లడ్‌ని పరిశీలిస్తోంది.
ఆయన చేతివేళ్ళను కదిలించడానికి చూసిందామె. శరీరం స్పర్శను గుర్తిస్తోందా లేదా? అది ఆయనే నోరు తెరిచి చెప్పాలి.
“మిస్టర్ రావ్! ఇప్పుడు మీ చర్మానికి స్పర్శను తెస్తున్నాను… నొప్పిగా అనిపిస్తే కళ్ళు మూసుకుని నాకు సిగ్నల్ ఇవ్వండి” పక్కనున్న సిరంజిని అందుకుని భుజానికి నీడిల్‌ను గుచ్చి ఆయన కళ్ళవైపు చూసింది ఆమె.
ఆయన కళ్ళలో ఏమీ రియాక్షన్ లేదు.
పూర్తిగా డీలా పడిపోయింది విజేత.
ఎక్కడో లోపం జరిగింది. ప్రయోగమంతా సక్సెస్‌గా జరిగినా, మనిషి బ్రతికినా మనిషికి చలనాన్ని ఎందుకు కలిగించలేకపోతోంది తను?
ఎంత ఆలోచించినా అర్థం కావడం లేదు ఆమెకు.
“వాట్ డాక్టర్… వాట్స్ రాంగ్?” అయోమయంగా పక్కనే వున్న వంశీని ప్రశ్నించిందామె.
వంశీ పరిస్థితి కూడా అలాగే వుంది.
సరిగ్గా అదే సమయంలో-
విజేత దృష్టి ఖాళీ అవుతున్న ఆఖరి బ్లడ్ బాటిల్ మీద పడింది.
అప్పటివరకూ గమనించలేదామె.. బ్లడ్ బాటిల్స్ అన్నీ ఖాళీ అయిపోయాయి.
మరి కావాలన్నా ఇంకో బ్లడ్ బాటిల్ లేదు.
“డామిట్! మరి బ్లడ్ బాటిల్స్ లేవా?” సీరియస్‌గా అడిగిందామె.
“లేవు మేడమ్! ఇదే ఆఖరి బాటిల్. ఎక్కడ ప్రత్నించినా దొరకలేదట”
“ఇపుడెలా? మరి నాకెందుకీ విషయం చెప్పలేదు?” గట్టిగా అరిచిందామె.
“మిమ్మల్ని డిస్ట్రబ్ చేయడం ఇష్టంలేక.”
“వాట్ నాన్సెన్స్! కాల్ ద సవ్యసచి ఇమ్మీడియట్లీ.. క్విక్” చెప్పి స్టెత్‌స్కోప్‌ను అందుకోబోతూ ఖాళీ అవుతున్న ఆఖరి బ్లడ్ బాటిల్‌వైపు చూసిన విజేత ఒక్కసారిగా షాక్ తింది.
అపటికే గబగబా బయటికెళ్ళిపోయాడు వంశీ.
ఆ బ్లడ్ బాటిల్లోని ఓ పాజిటివ్ బ్లడ్ సహజమైన బ్లడ్ కాదు.. కృత్రిమమైన రక్తం.
కృత్రిమ రక్తం.. ఒరిజినల్ బాటిల్స్‌లోకి కృత్రిమ రక్తం బాటిల్ ఎలా వచ్చింది?
గబ్బుక్కున కనెక్టింగ్ వైరుని కట్ చేసేసింది.
ఆ ప్రయోగానికి వాడితే పూర్తిగా ఒరిజినల్ బ్లడ్‌నే వాడాలి, లేదా కృత్రిమ రక్తాన్నయినా వాడాలి.. రెండూ మిక్స్ చేస్తే ఫలితాలు వేరుగా వుంటాయి.
అప్పటికి..
ట్వంటీ పర్సెంట్ కృత్రిమ రక్తం బాడీలోకి వెళ్ళిపోయింది. ఆ వెళ్ళిపోయిన బ్లడ్‌ని నరాల్లోంచి వెనక్కి తెప్పించడానికి ‘రివర్స్ పంపింగ్ సిస్టమ్’ని ఆన్ చేసింది.
పదిహేను నిమిషాలు గడిచాయి…
శరీరానికి స్పర్శ లేకపోవడానికి, కదలికలు లేకపోవడానికి కారణమేమితో ఆమెకప్పుడు పూర్తిగా అర్థమైంది.
పూర్తిగా కృత్రిమ రక్తం బాడీలోంచి వచ్చేసింది.
అప్పుడు చర్మాన్ని నీడిల్‌తో పొడిచింది.
విశ్వంభరరావు బాధగా కళ్ళు మూసుకున్నాడు.
ఆ దృశ్యాన్ని చూసిన విజేత అంతకుపూర్వం అనుభవించిన బాధనంతా మరిచిపోయింది.
మనిషిలో పూర్తి కదలికలకు శక్తి కావాలంటే ఇంకో బాటిల్ బ్లడ్ అవసరం.
ఆ ప్రాబ్లమ్‌ను ఎలా సాల్వ్ చేయాలో ఆమెకు అర్థం కావడం లేదు.
సరిగ్గా అదే సమయంలో లోనికొచ్చాడు సవ్యసాచి.
 
*                      *                      *                      *                      *
 
తిరుపతి సిటీలో ఓ పాజిటివ్ బ్లడ్ కోసం అన్వేషణ ప్రారంభమయ్యింది.
సవ్యసాచి బెంగుళూరు వెళ్ళగా డాక్టర్ వంశీ, డాక్టర్ సమీర్, దిశ చిత్తూరు జిల్లాలోని ప్రవైట్, గవర్నమెంటు హాస్పిటల్స్‌లో బ్లడ్ కోసం తిరుగుతున్నారు పిచ్చెత్తినట్లుగా.
అప్పటికి మధ్యాహ్నాం రెండుగంటలు దాటింది.
 
*                      *                      *                      *                      *
 
తిరుపతి రైల్వేస్టేషన్‌లోంచి ఆ వ్యక్తి బయటికొచ్చాడు. నేరుగా టాక్సీస్టాండ్ వైపు నడిచాడు.
“తలకోన అడవిలోకి వస్తావా”
“ఊళ్ళోకయితే వస్తాను.. ఎక్స్‌ట్రా వంద రూపాయలు” టాక్సి డ్రయివర్ చెప్పాడు.
“రెండు వందలు యిస్తాను.”
ఆశ్చర్యపోతూ ఆ వ్యక్తిని గౌరవంగా కారు డోర్ తెరిచి ఆహ్వానించాడు ఆ డ్రయివరు.
సరిగ్గా గంటా ఇరవై నిమిషాలు గడిచాయి. నెరబైలు బస్టాండ్‌లో టాక్సీ ఆగింది.
టాక్సి ఫేర్ చెల్లించి ఆ వ్యక్తి అడవుల్లోకి నడవడం మొదలు పెట్టాడు.
సరిగ్గ ముప్పై అయిదు నిమిషాలు గడిచాయి.
 
*                      *                      *                      *                      *
 
అంతవరకూ విశ్వంభరరావు రకరకాలుగా పరీక్షించిన విజేత.. పక్కనున్న దివ్యానందస్వామి శవాన్ని వుంచిన లాభ్‌లోకి వెళ్ళింది.
ఆ శవం ప్రోగ్రెస్ ఆమెకు చాల సంతృప్తికరంగా వుంది. ఏ క్షణం లోనయినా దివ్యానందస్వామిలో చైతన్యం రావచ్చు.
ఆ లాబ్‌లోంచి బయటికొచ్చి వరండా మీద నడుస్తున విజేత.. మెట్లెక్కి వస్తున్న..
ఆ అపరిచిత వ్యక్తిని చూసి మొదట భయపడి, తర్వాత ఆశ్చర్యపోయింది.
అతనిలో బ్రహ్మ తేజస్సు!
దిగంతాల్ని తన కనుచూపుల్తో శాసించడనికి సిద్ధంగా వున్న అసాధారణమైన వ్యక్తిలా వున్నాడాయన.
“ఎవరు కావాలి?” అడిగింది విజేత ఇంగ్లీషులో,
“విశ్వంభరరావు” ఆ మాటకు షాక్ తిందామె.
“విశ్వంభరరావు కావాలా” ఎవరు మీరు?” ఆ ప్రశ్నకు సమాధానం చెప్పలేదా వ్యక్తి.
“ల్యాబ్ ఎక్కడ?”
అప్రయత్నంగా లాబ్ ఎటువైపుందో చేత్తో చూపించింది.
గబగబా ముందుకు అడుగులేస్తున్నారాయన. ఆ వెనక మరబొమ్మలా అడుగులు వేసింది డా!!విజేత.
*                      *                      *                      *                      *
 
లాబ్‌లోకి అడుగుపెట్తిన ఆ వ్యక్తి విశ్వంభరరావు వైపు సూటిగా చూస్సి.. :బ్లడ్ ప్లాబ్లమా?” అని అడిగాడు.
మరోసారి ఆమె షాక్ తింది. అప్పుడామె పెదవి విప్పింది.
“ఎస్.. ఎ..స్… సార్…”
“ఢిల్లిలో జరిగిన పొరపాటు యిది. ఢిల్లీలో మర్డర్ ఎటెమ్ట్ జరిగిన టైమ్‌లోనే విశ్వంభరరావుకి చాలా బ్లడ్ పోయింది-ఎంత బ్లడ్ శరీరంలో నుంచి పోయిందో కాలిక్యులేట్ చేయలేకపోవడం వలన జరిగిన పొరపాటు యిది. ఆపరేషన్ చేసేముందు ఎంత బ్లడ్ కావాలో మీకు తెలీదా?”
తనకు తెలుసు. తన కాలిక్యులేట్ చేసింది. కానీ బ్లడ్ బాటిల్స్‌ను గమనించకపోవడం వలన ఆ పరిస్థితి ఏర్పడింది.
“ఎస్… సర్…”
“ఆ బ్లడ్ నేనిస్తాను.. తీసుకోండి… కమాన్” పక్కనే వున్న టేబుల్ వైపు నడుస్తూ అన్నాడా వ్యక్తి.
ఖాళీగా వున్న బాటిల్‌ను హేంగర్‌కు తగిలించి కనెక్టింగ్ వైరుని తనకు తగిలించమన్నట్టుగా సంజ్ఞ చేసి, టేబుల్‌మీద కెక్కి పడుకున్నాడు ఆయన.
డా!!విజేతలో ఎన్నెన్నో వింత ప్రశ్నలు.. ఏ ప్రశ్నకూ జవాబు లేదు విస్మయం తప్ప.
అయిదు నిమిషాల తర్వాత…
ఆ వ్యక్తి శరీరంలోని ఓ పాజిటివ్ బ్లడ్ ఖాళీ బాటిల్‌లోకి వెళుతోంది.
బాటిల్లోని బ్లడ్ విశ్వంభరరావు నరాల్లోకి వెళుతోంది.
15 నిమిషాలు గడిచాయి.
చిరుగాలికి చిగురుటాకులు కదిలినట్టు విశ్వంభరరావు చేతివేళ్ళు… నెమ్మదిగా కదలడం చూసిన…
డా!విజేత బెడ్‌మీద వున్న ఆ వ్యక్తి ముఖంలోకి చూస్తూ అడిగింది.
“మీరెవరో తెల్సుకోవచ్చా?”
“నా పేరు సత్యబ్రహ్మ” నెమ్మదిగా చెప్పాడాయన.
సరిగ్గా అదే సమయంలో…
రెండో లాబ్‌లో వున్న దివ్యానందస్వామిలో చలనం వచ్చింది… అయన కళ్లు విప్పి చూశాడు.
తలతిప్పి చూశాడు. తన వంటి మీద వున్న వైర్లవైపు చూశాడు. కంప్యూటర్స్, మిషన్‌లు, మందుల వాసన ఆయనకు చికాగ్గా వుంది.. ఆయన చాలావరకు స్పృహలోకి వచ్చేశాడు.
నెమ్మదిగా తన వంటికున్న వైర్ల కనెక్షన్లన్నీ తీసేసుకున్నాడు.. ఆపరేషన్ టేబుల్ మీదనుంచి లేచి కూర్చున్నాడు.
తన నగ్న శరీరాన్ని చూసుకోగానే.. అతను ఉన్మాదిలా నవ్వుకున్నాడు.
ఆపరేషన్ టేబుల్ మీదున్న ప్లాస్టిక్ కవర్ని తీసుకుని వంటికి చుట్టుకుని లాబ్‌లోంచి బయటికొచ్చాడు.
ఎక్కడా ఎవరూ లేరు… ఎదురుగా అడవి… నెమ్మదిగా నడుచుకుంటూ ఆ బిల్డింగ్ మెట్లు దిగి అడవిలోకెళ్ళిపోయాడు.
 
*                      *                      *                      *                      *
 
బెంగళూరు నుంచి తిరిగొస్తున్న సవ్యసాచి చాలా హేపీగా వున్నాడు. దానిక్కారణం ఓ పాజిటివ్ బ్లడ్ బాటిల్ దొరకడం ఒక కారణము కాగా, బెంగుళూరు నుంచి అమెరికాలో డాక్టర్ స్టీఫెన్ హారిస్‌తో దాదాపు ఇరవై నిమిషాలకు పైగా మాట్లాడాడతను.
విశ్వంభరరావు శవానికి చలనం వచ్చిందనగానే ఫోన్‌లోనే ఆనందము పట్టలేక పెద్దగా కేకపెట్టాడు స్టీఫెన్ హారీస్. వెంటనే ఇండియాకు రావడానికి ఏర్పాట్లు చేసుకుంటానని చెప్పాడు. ఆ సంఘటన విశ్వవ్యాప్తముగా తెలియజేసేందుకు ఎర్పాట్లు చేయగలనని హామీ యిస్తూ, ఆ విషయాన్నీ ఇండియాలో విజువల్ మీడియా, ప్రింట్ మీడియాలకు తెలియజేయమని ప్రెస్ కాన్ఫరెన్సుల్ని కండక్ట్ చేయమని, విశ్వంభరరావుని అందరిముందూ ప్రెజెంట్ చేయాలని ఆదేశించాడు.
డాక్టర్ స్టీఫెన్ హారిస్‌తో పాటు అమెరికాకు చెందిన సొసైటీ ఫర్ క్రయోలయాలజీ సంస్థ సైంటిస్టులు, మైక్ డార్విన్, సాల్‌కెంట్, మైక్ ఫెర్రీ, డేవిడ్ పైజర్, ఆర్థర్ మెక్ కోంబ్స్, రాల్ఫ్‌వెలన్, ఫ్రెడ్, లిండా చాంబర్లీన్, అమెరికన్ యూనివర్శిటీకి చెందిన కొంతమంది ప్రొఫెసర్లు, వైట్ హౌస్‌కు చెందిన మిడియాబీఫ్ కూడా వస్తున్నట్లు తెలిపాడు హారిస్.
ఆ అపూర్వ ప్రయోగ ఫలితం ప్రపంచానికి తెల్సిన రోజున చరిత్రలో తను సైన్సు బ్రతికున్నంత కాలం వుంటాడు!
కాదు అరవై మైళ్ళ వేగంతో కర్ణాటక బోర్డరు దాటి, ఆంధ్రా బోర్డర్లోకి ప్రవేశించింది.
ఆ టెన్షన్‌ను, ఆ సాటిస్‌ఫేక్షన్‌లను కంట్రోల్ చేసుకోలేక పోతున్నాడు సవ్యసాచి.
 
*                      *                      *                      *                      *
 
సవ్యసాచి ఆంధ్రా బోర్డర్లోకి ప్రవేశిస్తున్న సమయంలోనే అమెరికాలోని డా!!స్టీవెన్ హారిస్, ప్రపంచ మీడియా సామ్రాట్ స్టార్ టీ.వీ. అధినేత మర్థోక్‌ను సంప్రదించాడు.. బి.బి.సి. చీఫ్‌తో మాట్లాడాడు.
అప్పటికే సొసైటీ ఫర్ క్రయో బయాలజీ పరిశోధనల గురించి చూచాయగా విన్న మర్థోక్, బి.బి.సి.చీఫ్‌లు ఇండియాకు ప్రత్యేకంగా తలకోన ఫారెస్ట్‌కు స్పెషల్ ఫ్లైట్స్‌లో, స్పెషల్ ‘క్రూ’లను పంపించడానికి ఏర్పాటు చేశారు.
“ఇండియాలో చనిపోయిన మనిషిని బ్రతికించిన సైంటిస్టులు” ఆ వార్తను ముందుగా కవర్ చేయాలనే ఉద్దేశంతో బిబిసి న్యూస్ హెడ్ లైన్స్‌లో చెప్పి, మర్నాడు సాయంత్రం స్పెషల్ కవర్ పేజ్ వుంటుందని ఎనౌన్స్ చేసింది.
అంతే…
బిబిసి న్యూస్ చానల్‌ను చూసిన ప్రపంచంలోని వివిధ దేశాల మీడియా చీఫ్‌లు, న్యూస్ బ్రాడ్‌కాస్టర్స్ ఎలర్టయ్యారు.
ఆ వార్తను చాలామంది నమ్మలేకపోయినప్పటికీ, ఆ సైంటిస్టుల్ని, ఆ ప్రయోగాలనైనా ప్రపంచానికి తెలపాలనే వుద్దేశ్యంతో.. ప్రపంచ దేశాల మీడియా సెంటర్స్ చీఫ్‌లు.. ఇండియాకు రావడానికి సన్నాహాలు చేసుకుంటూ, అలాంటి ప్రయోగం ఎక్కడ జరిగిందో తెలుసుకోవడం కోసం ఆయా దేశాల్లోని ఎంబసీలకు ఫోను చేసి, ఎంబాసిడర్స్‌తో మాట్లాడటము మొదలెట్టారు.
వివిధ దేశాల్లోని ఇండియన్ ఎంబాసిడర్స్ ఆ వార్తకు మొదట విస్తుపోయి, ఆ తర్వాత వాళ్ళు ఇండియాలోని ఫారెన్స్ ఎవైర్స్ మినిస్ట్రీకి హ్యూమర్ రిసోర్స్ మినిస్ట్రీకి, సైన్స్ అండ్ టెక్నాలజీ మినిస్ట్రీకి ఫోన్లు వింతగా చేయడం మొదలెట్టారు.
కేబినెట్ మినిస్టర్స్‌తోపాటు హయ్యర్ అఫీషియల్స్‌కు కూడా వుంది.
స్కైలాబ్ పడినప్పుడు ఏర్పడ్డ భీతావహ సంచలనమంత సంచలనం.
చనిపోయిన మనిషిని బ్రతికించారా? ఎక్కడ?!!
దాంతో ఇండియన్ దూరదర్శన్ మేల్కొంది. దేశంలో తన టీ.వీ. సెంటర్సుకు స్పెషల్ నోట్ పంపింది.
యు.ఎస్.ఐ., పి,టి.ఐ… తదితర న్యూస్ ఏజెన్సీలన్నీ రిపోర్టర్స్‌కు స్పెషల్ ఎస్సయిన్‌మెంట్సు యిచ్చాయి.
కానీ అందరికీ ఒకటే సందేహం… ఆంధ్రప్రదేశంలో, ఆ ప్రయోగాలు జరిగేది ఎక్కడ?
ఈనాడు, ఆంధ్రప్రభ, ఆంధ్రజ్యోతి, ఉదయం, ఇండియన్ ఎక్స్‌ప్రెస్ తదితర న్యూస్‌పేపర్ల న్యూస్ బ్యూరో చీఫ్‌లు.. తమ జిల్లాల్లోని రిపోర్టర్లకు స్పెషల్ నోట్‌లు పంపారు.
మీ ఏరియాలో అలాంటి ప్రయోగాలు జరుగుతున్నాయో లేదో ఎంక్వయిరీ చేయమని.
దేశమంతా ప్రశ్నార్థకంలాంటి గందరగోళం.. ఆ గందరగోళం సమయంలో…
డా!!సవ్యసాచి మదనపల్లికి రెండు కిలోమీటర్ల దూరంలో కారు ఆపాడు. దిగి, కొంచెం దూరంలో రోడ్డు పక్కనున్న పబ్లిక్ బూత్‌వైపు నడిచాడు.
టెలిఫోను రిసీవర్ని అందుకుని రూపాయి నాణాన్ని వేసి, తనకు జ్ఞాపకమున్న అనంతపురం ఈనాడు నెంబరుకు ఫోను చేశాడు.
“ఇన్‌చార్జి ఎడిటర్… ఈనాడు ప్లీజ్.. చెప్పండి.”
“మానవ చరిత్రలో ఒక మహాద్భుతం జరిగిందనే వార్త మీకు వచ్చిందా?” అడిగాడు సవ్యసాచి.
“అయ్యబాబోయ్… నువ్వెవడివయ్యా బాబూ.. గంటలో ఇది యాభయ్యో ఫోను… ఆ వార్త నిజమో, అబద్ధమో తెలీదు కానీ.. చచ్చి పోతున్నామయ్యా బాబూ… నీకా న్యూస్ వివరాలు కావాలి. అంతేగా?” అడిగాడయన.
“లేదు.. నాకా న్యూస్ వివరాలు అక్కర్లేదు” మెల్లగా చెప్పాడు సవ్యసాచి.
“మరేం కావాలి?”
“మీ ఫస్ట్ ఎడిషన్‌కి డెడ్‌లైను ఎప్పుడు?” నవ్వుతూ అడిగాడు సవ్యసాచి.
“ఇంకో గంటన్నర.”
“అయితే బేనర్ చెప్తాను… రాసుకుంటారా?”
“నువ్వెవడివయ్యా.. బేనర్లు.. డెడ్‌లైన్లని పత్రికల లాంగ్వేజ్ మాట్లాడుతున్నావు? ఇంతకీ నువ్వేం చెప్తావ్?”
“చచ్చిపోయిన మనిషి ఎక్కడ బ్రతికాడో, ఎవరు బ్రతికించారో వాళ్ళ గురించి.”
“నీకు తెలుసా!” షాక్ తింటూ అడిగాడతను.
“తెలుసు… ఎక్కడో చెప్పమంటారా?”
“చెప్పయ్యా బాబూ.. చెప్పు”
“తలకోన అడవుల్లో.”
“అడవుల్లో ఎక్కడ? అక్కడ ఆ మనిషున్నాడా? ఇంతకీ ఎవరా మనిషి?” ఉద్వేగాన్ని భరించలేకపోతున్నాడు ఇన్‌చార్జి ఎడిటర్.
“మనిషిని చూడాలంటే ఇంకో పన్నెండు గంటలు ఆగాలి.”
“ఇంతకీ నువ్వెవరూ?”
“ఆ మనిషిని బ్రతికించిన వాళ్ళలో ఒకడ్ని.”
“ఆఁ…” అవతలి వ్యక్తి ఢామ్మని క్రిందపడిపోయాడో, లేదో తెలీదు. సవ్యసాచి రిసీవర్ని యధాస్థానంలో పెట్టేసి వెనక్కి తిరిగాడు.
కారు తిరుపతి రైల్వేస్టేషన్ ముందు ఆగింది. అపటికే అక్కడ దిశతోపాటు, డా!!వంశీ, సమీర్ సవ్యసాచి కోసం ఎదురు చూస్తున్నారు. వాళ్ళందరూ కార్లో ఎక్కాక కారు తలకోన వైపు బయలుదేరింది.
 
*                      *                      *                      *                      *
 
ప్రైమ్‌మినిస్టర్ ప్రతాప్‌సింగ్ ఆధ్వర్యంలో ఉన్న హోంమినిస్ట్రీ స్పేషల్ సెక్రటరీ రాష్ట్ర చీఫ్ మినిస్టర్‌కి అత్యవసర మెసేజ్ పంపారు.
తలకోన ఫారెస్టులో జరుగుతున్నట్టుగా భావిస్తున్న సామాజిక వ్యతిరేక చర్యలకు పాల్పడుతున్న వారిపై దాడి చేయాలని, అక్కడి సైంటిస్టులుగా భావిస్తున్న పిచ్చివాళ్ళను, వారి లేబరేటరీలను, ప్రయోగాలను సర్వనాశనం చేయాలని అందుకు బి.ఎస్.ఎవ్.ఆర్మీ, స్పెషల్ కమెండోలను సైతం పంపించడం జరుగుతోందని, ఇదంతా మీడియాకు తెలియకుండా రాత్రికి రాత్రి జరిగిపోవాలని, ఆ ఉత్తర్వుల సారాంశం.
ప్రైమ్‌మినిస్టరు స్పెషల్ ఆర్డర్స్ మేరకు సెంట్రల్ ఇన్వెస్టిగేషన్ చీఫ్, ‘రా’ అధినేత, తదితరులు స్పెషల్ ఫ్లైట్లో ఆంధ్రప్రదేశ్‌కు బయలుదేరారు.
 
*                      *                      *                      *                      *
 
ఈ పరిణామాలేవీ తెలియని రుషికుమార్ భారతితో సహా తిరుపతి వచ్చి, ఢిల్లీకి ఫోన్ చేసి అక్కడ పరిణామాల్ని మెహతా ద్వారా తెలుసుకుని. ఒక్క క్షణం షాక్ తిన్నాడు. ఎత్తుకు పైఎత్తు వేయాలనే నిర్ణయానికి ఆ క్షణానే వచ్చాడు. ఫోన్ మాట్లాడాక టాక్సీ కోసం టాక్సీ స్టాండ్‌వైపు నడిచాడు భారతితోపాటు.
సరిగ్గా అదే సమయంలో…
వారిద్దరి పక్కనుంచి ఒక టాక్సీ ముందుకెళ్ళి సర్రుమని బ్రేకుతో ఆగింది.
విండోలోంచి తల పక్కకు తిప్పి ఆ టాక్సీలోని వ్యక్తి వాళ్ళిద్దర్నీ కసిగా చూశాడు.
సరిగ్గ అదే సమయంలో…
తలకోన వెళ్లేందుకు టాక్సీని కుదిర్చాడు రుషి.
బేక్ సీట్లో ఇద్దరూ కూర్చున్నారు. టాక్సీ ముందుకు పరుగెత్తింది.
టాక్సీ వెనక రెండో టాక్సీ బయలుదేరింది.
రెండో టాక్సీలో వున్న వ్యక్తి శోభరాజ్.
 
*                      *                      *                      *                      *
 
విశ్వంభరరావు ఛాతి ఉచ్చ్వాసనిశ్వాసలతో కంపిస్తుంటే ఆనందంగా చూస్తోంది డా!!విజేత.
కుర్డియోక్యులేటరీ నిమిషానికి ఫైఫ్ పాయింట్ టూ లీటర్… లెప్ట్ వెంట్రికల్ వన్… బ్రాంకో, స్పైరో మెట్రిక్ రేషియో ఫిఫ్టీ త్రీ.. రైట్, పార్టీ ఎయిట్ లెప్ట్…” తనలో తను అనుకున్నట్లుగా అంది విజేత.
ఆ టైమ్‌లోనే టేబుల్ మీంచి లేచి కూర్చున్నారు ప్రొఫెసర్ సత్యబ్రహ్మ.
“సర్.. మిస్టర్ రావు ఈజ్ కంప్లీట్లీ.. రివైవ్డ్…” ఆనందంగా చెప్పిందామె.
“కంగ్రాచ్యులేషన్స్… మై డియర్ యంగ్ సైంటిస్ట్.. ఎట్ లాస్ట్ యూ ఎచీవ్డ్ ది విక్టరీ…” ఆమె భుజం మీద తట్టాడు సత్యబ్రహ్మ.
“ఈ విజయం నాది కాదు సార్! నాలాంటి మెడికల్ స్టూడెంట్స్‌ని గేదర్ చేసి తన ఉద్యమానికి అనువుగా మమ్మల్ని మలచుకుని, మాకు శిక్షణ యిచ్చి, రేయింబవళ్ళూ ఈ ఆపరేషన్స్ ఎలా చెయ్యాలో, ఎంత ఎకాగ్రత, ఎంత విశ్వాసం కావాలో చెప్పి, మాలో తపనను లేపిన వ్యక్తి డా!! సవ్యసాచి. ఆయన లేకపోతే నాలాంటివాళ్ళు లేరు సార్.. మృత్యువు కెదురుగా సాగించిన ఈ మహా సంకల్పానికి కేంద్రం సవ్యసాచి… సాధించిన విజయానికి సారధి సవ్యసాచి…”
సవ్యసాచిపట్ల డా!!విజేతకున్న గౌరవానికి, ఆత్మీయతకు చెప్పలేని ఆరాధనకు ఆ మాటలు నిదర్శనంగా వున్నాయి.
మరో రెండు గంటలు గడిచాయి.
 
*                      *                      *                      *                      *
 
పొడవాటి మెత్తటి ఈజీ చెయిర్లో ఒక లుంగీ కట్టి కూర్చోబెట్టారు విశ్వంభరరావుని.
ఆపరేషన్ జరిగిన గంటవరకూ రోగిని మాట్లాడించటానికి వీల్లేదు.
ప్రస్తుతం బ్రెయిన్‌ని లాంగ్వేజ్ సెంటర్సుని పరీక్షిస్తోంది డా!!విజేత.
అప్పటికి కొన్ని ప్రశ్నలు వేసింది ఆయన్ని. ఏమాత్రం రెస్పాన్స్ లేదు ఆయన నుంచి.
“అంతా బాగానే వుంది.. కానీ మన సిగ్నల్స్‌ను బ్రెయిన్ నరాలు సరిగ్గా కేచ్ చెయ్యడంలేదు” నీరసంగా చెప్పింది విజేత.
సరిగ్గా అదే సమయంలో లోనికి ప్రవేశించాడు డా!!సవ్యసాచి. అతని వెనక, దిశ, సమీర్, వంశీ.
సత్యబ్రహ్మను అక్కడ చూడడంతో సంభ్రమానికి లోనయ్యాడు సవ్యసాచి.
దిశకు అంతా అయోమయంగా వుంది. సత్యబ్రహ్మ అక్కడకెలా వచ్చారు??’
విజేత, సమీర్, వంశీ మిగతా వ్యక్తులకుగానీ సవ్యసాచికి ఇన్‌స్పిరేషన్ సత్యబ్రహ్మ అనే విషయం తప్ప మరే విషయం తెలీదు.
“రేపు ప్రపంచ మానవాళి అందించే పొగడ్తలకు ఒక్కక్షణం ముందు నా అభినందనలు అందుకో” మనస్పూర్తిగా అభినందించాడు సత్యబ్రహ్మ.
కుర్చీలో కూర్చుని కనురెప్పలు ఆర్పుతూ, చేతులు నెమ్మదిగా కదుపుతున్న విశ్వంభరరావుని చూసి ఆనందంతో ఉక్కిరిబిక్కిరయి పోయాడు సవ్యసాచి.
“విక్టరీ.. గ్రేట్ విక్టరీ…” అతనికి పెద్ద గొంతుకతో విశ్వగోళమంతా ప్రతిధ్వనించేటట్టు అరవాలని వుంది. చిన్నపిల్లాడిలా గెంతాలని వుంది. అప్రయత్నంగా అతని కళ్ళల్లో నీళ్ళు నిండిపోయాయి.
“డాక్టర్… ఒక్కటే ప్రాబ్లమ్” అలా అంటున్న విజేతవైపు సాలోచనగా చూశాడు సవ్యసాచి.
“విశ్వంభరావుకి మాట రావడం లేదు.”
గబగబా ముందుకెళ్లాడు సవ్యసాచి. కంప్యూటర్ స్క్రీన్లో కనిపిస్తున్న బ్రెయిన్ వేవ్స్‌ని చూశాడో క్షణం.
ఎవ్వెరిథింగ్ పర్‌ఫెక్ట్స్… బట్.. నిశితంగా ప్రతి నరాన్ని, కూడలినీ పరీక్షిస్తున్నాడు సవ్యసచి.
సత్యబ్రహ్మతో పాటు అందరూ ఆలోచనలో పడ్డారు.
బ్రెయిన్ వర్కుచేసే విధానం ఎప్పుడూ మిస్టరీగానే వుంటోంది. బ్రెయిన్ వర్కుకి సంబంధించి అమెరికన్ సైంటిస్టులు, మొదట చెస్ ప్లేయర్స్ బ్రెయిన్స్ మీద పాజిట్రాన్ ఎమిషవ్ టోమోగ్రఫీ(పీఇటి)లను ఉపయోగించి పరిశోధనల్ని చేశారు. ఈ పీఇటీలు మెదడులో ఏ భాగం పనిచేస్తే అక్కడ వేగం పెరిగే రక్త ప్రసరణల్ని కొలత వేస్తాయి. చదరంగం క్రీడాకారుల్లో పోస్టీరియర్ కార్టెక్స్ (మెదడులోని వెనుక భాగం) ఫ్రీ పంటల్ కార్డెక్స్ భాగాలు ప్రధాన పాత్ర వహిస్తాయని శాస్త్రజ్ఞులు తేల్చి చెప్పారు. అలగే మన దైనందిన జ్ఞాపకాలు, మిగతా ముఖ్య చలనానికి ఆ భాగమే సెంటరై వుంటుందని సైంటిస్టులు భావిస్తున్నారు. తలకు బలమైన గాయమైనా, మేధా సంబంధమైన నష్టమేమీ జరగదని ఇటీవలి శాస్త్రపరిశోధనలు తేల్చి చెప్పాయి.
ఆ విషయం బాగా తెలిసిన సవ్యసాచికి అదంతా ఏదో మిస్టరీగా వుంది.
ఒక్క పక్క ఆనందం, ఇంకో పక్క మిస్టరీ!
సరిగ్గా అదే సమయంలో పక్క లేబ్‌లోకెళ్ళి అక్కడ దివ్యానంద స్వామి కనిపించకపోవడంతో బెంబేలెత్తిపోయి పరుగుపరుగున వచ్చి ఆ విషయాని సవ్యసాచికి చెప్పారు.
అందరూ అటువైపు పరుగెత్తారు.
సరిగ్గా అదే సమయంలో రుషికుమార్ భారతితో సహా మృతసంజీవని లేబరేటరీస్‌లోకి అడుగుపెట్టాడు.
అతనికి తెలిసిన ఏకైక విషయం..
అక్కడికి రెండు కిలోమీటర్ల దూరంలో శోభరాజ్ వున్నాడని.
 
*                      *                      *                      *                      *
 
“ప్రాణం వచ్చిన దివ్యానందస్వామి లేచి వెళ్ళిపోయాడేమో?” డా!!సమీర్ అనుమానం వ్యక్తం చేశాడు.
“ఇట్స్ నాట్ పాజిబుల్ డాక్టర్… ఈ ఆపరేషన్‌కు గురైన వ్యక్తులు లేచి నిలబడగలరు తప్ప.. నడవలేరు. అలాగే… కొన్నాళ్ళపాటు బ్రెయిన్ మెమోరీ పవర్ అతి తక్కువగా వుంటుంది. కొన్ని గంటలసేపు మాత్రమే… ఆ మెమొరీ పవర్ ఎప్పుడుంటుందో, ఎప్పుడు పోతుందో తెలీదు.
వాళ్ళు మాట్లాడగలరు.. ఇష్టమొచ్చినట్లుగా మాట్లాడతారు. ఇష్టమొచ్చిన భాషల్లో మాట్లాడతారు. దానిక్కారణం… పూర్వజన్మపు ఆత్మలు వారి శరీరంలోకి ప్రవేశించవచ్చని అమెరికన్ సైంటిస్టులంటున్నారు.
ఈ దశలోనే పునర్జీవితులయ్యే మనుషుల్లో ప్రేతాత్మలు కూడా ప్రవేశిస్తాయి.. చిన్నపిల్లల ఆత్మలు ప్రవేశిస్తాయి. ఆడ ఆత్మలు, మగ అత్మల్లో.. మగ ఆత్మలు, ఆడ ఆత్మలో ప్రవేశిస్తాయి… కొంతమంది వృద్ధులు ఈ ఆపరేషన్ చేశాక మృత్యుంజయులయ్యాక, వారు వృద్ధుల రూపంలో కనిపిస్తున్నప్పటికి, యోధుల్లా పోరాడతారు. మరికొంతమంది యువకులు మానసిక వృద్ధాప్యంతో కూడా బాధపడే అవకాశం వుంది.. ఇవన్నీ పరీశోధనలద్వారా నిరూపించాల్సి వుంది. ప్రస్తుతానికివి నమ్మకాలు” చెప్పాడు డాక్టర్ సవ్యసాచి.
అనేక డిష్కన్స్ జరిగాక, విశ్వంభరరావు బ్రెయిన్‌కి ఒక గ్లాస్ హెల్మెట్‌లాంటి పరికరాన్ని అమర్చారు. ఆ పరికరంలో పాదరసంలాంటి లిక్విడ్ కదులుతోంది.
ప్రతి నరం, సిస్టమేటిగ్గా పనిచేస్తోందో లేదోనని తెల్సుకోవడం కోసం ఆ పరికరాన్ని వాడతారు.
రాత్రి ఎనిమిది గంటలు దాటింది..
విశ్వంభరరావుని వుంచిన క్యూబిక్‌కి కొంచెం దూరంలో కుర్చీల్లో కూర్చున్నారు. సత్యబ్రహ్మ, సవ్యసాచి, రుషికుమార్.
మిగతా సైంటిస్ట్‌లు డిన్నర్‌కు వెళ్ళారు.
“డోంట్‌వర్రీ సవ్యా! దిసీజ్ మైనర్ ప్రోబ్లమ్… మృతసంజీవని పరిశోధనలు రేపు మీడియాకు చెప్తానంటావ్?” అడిగాడు సత్యబ్రహ్మ.
“ఎస్ సర్!”
“చెప్పి నువ్వు చనిపోయిన శవానికి ఆపరేషన్ చేసి, మనిషిగా మార్చావంటే మీడియా నమ్ముతుందా? ప్రజలు నమ్ముతారా? ప్రపంచం నమ్ముతుందా?”
“విశ్వంభరావు చనిపోయిన వ్యక్తి అని అందరకూ తెల్సు.. అన్నాడు సవ్యసాచి.
“నువ్వూ, రుషికుమార్ కలిసిపోయి బ్రతికున్న విశ్వంభరరావునే మాయం చేసేసి తీసుకోచ్చారని ఎవరైనా వాదిస్తే.. నీ దగ్గర సాక్షముందా?”
సవ్యసాచి, రుషికుమార్‌వపు చూశాడు. ఈ పరంగా సవ్యసాచి ఎప్పుడూ ఆలోచించలేదు.
“విశ్వంభరావును మర్డర్ చేయించడానికి ప్రతాప్‌సింగ్, అర్జున్ చౌహాన్ కుట్ర చేశారన్న దానికి నేను సాక్ష్యాలు సేకరిస్తాను” రుషికుమార్ మాటకు సత్యబ్రహ్మ నవ్వాడు.
“నువ్వు ప్రతాప్‌సింగ్ అర్జున్‌చౌహాన్‌లను నేరస్తులుగా రుజువు చెయొచ్చు కానీ, విశ్వంభరరావుని చచ్చి బ్రతికిన వ్యక్తిగా నిరూపించలేవు, ఎందుకంటే మృత్యువును జయించడం అనేది నమ్మలేని నిజం కనుక.. ఆ నిజాన్ని నిరూపించడానికి ప్రజల ముందు ఆపరేషన్ చేయాలి” చిన్నగా నవ్వాడు ఆయన.
మరణంలాంటి కీలకమైన ప్రశ్న…. జననంలాంటి కీలకమైన ప్రశ్న.
“దేశమందరికీ విశ్వంభరరావు చనిపోయిన విషయం తెల్సుకదా?”
“విశ్వంభరరావు శవానికి బదులు, ఒక స్వాతంత్ర సమరయోధుడి శవాన్ని దహనం చేసినట్టు కూడ కొంతమందికి తెలుసు” చెప్పాడు ఆయన.
ఎట్టకేలకు వారు వారు ముగ్గురూ ఒకే ఒక పాయింట్ దగ్గర ఏకాభిప్రాయానికి వచ్చారు.
“విశ్వంభరరావు దేశప్రజలను ఉద్దేశించి మాట్లాడగలిగే పరిస్థితి ఏర్పడితే అన్నీ సర్దుకుంటాయి.”
ఆ గదిలో అగాధ నిశ్శబ్దం వుంది. వారి ముగ్గురికీ దూరంగా విశ్వంభరరావు చలనాచలన సందిగ్ధతలో వున్నారు.
అగాధానికి, ఆకాశానికి మధ్య నిండిన అనంత విశ్వంలాంటి ప్రశ్న-
చెప్పడం ప్రారంబించాడు సత్యబ్రహ్మ-
“మైడియర్ సవ్యసాచీ! సైన్స్ పరిశోధనల ద్వారా మృత్యువును జయించి, విశ్వ మానవాళికి కొత్త జన్మను సృష్టించడానికి కంకణం కట్టుకున్నవాడివి నువ్వు… స్వార్థశక్తుల్ని రూపు మాపి, ఈ దుర్మార్గ వ్యవస్థను ప్రక్షాళనం చెయ్యాలని అభిలషించే రుషికుమార్, మీ ఇద్దరిలో ప్రయోగం ఒకరి దృక్పధం. ప్రయోజనం ఒకరి మార్గం.. నేను ప్రయోగశీలిని, ప్రయోజన వాదిని… రేపు జరగనున్న సంఘటన మీ యిద్దరూ సాధించిన ఘనవిజయానికి విజయపతాక విశ్వగోళమ్మీద చరాచర సృష్టి జీవించే వరకూ అవిశ్రాంతంగా నినదించే భువన ఘోష…
ఈ విషయాన్ని లోకానికి ఎలా తేటతెల్లం చేస్తారో మీ మేధస్సు మీద ఆధారపడి వుంది.”
లేచి నిలబడ్డాడు సత్యబ్రహ్మ. ఆయన ఆశవాదానికి, కార్యాచరణకు రెండు కళ్ళలా అటూ యిటూ నిలబడ్డారు రుషికుమార్, సవ్యసాచి.
అప్పుడు తెలిసింది రుషికి… ఆ మృతసంజీవని సంస్థ జననం వెనకున్న పరమాధ్బుత వ్యక్తి ప్రొఫెసర్ సత్యబ్రహ్మ అని! అంతేకాదు ముంచుకు రానున్న ప్రమాదం నుంచి విశ్వంభరరావునే కాదు.. ఆ సంస్థలోని సభ్యులందర్ని కాపాడాలనే నిర్ణయానికొచ్చేశాడు అ క్షణానే.
కానీ సత్యబ్రహ్మ సమయంలో ఆలోచించలేకపోయిన ఏకైక విషయం దివ్యానందస్వామి.. దివ్యానందస్వామి వునికి.
సవ్యసాచి మనుషులు దివ్యానందస్వామి కోసం అప్పటికే తలకోన అడవిలో విస్తృతంగా అన్వేషణ మొదలుపెట్టారు.
 
*                      *                      *                      *                      *
 
రాత్రి పన్నెండు గంటలైంది.
సత్యబ్రహ్మ లేవనెత్తిన ప్రశ్నలకు అటు సవ్యసాచికిగానీ, ఇటు రుషి కుమార్‌కిగానీ నిద్ర పట్టడం లేదు.
ఈజీచైర్లో అనిమిషుడిలా కూర్చున్న విశ్వంభరరావువైపు చూస్తూ గడిపారు.
 
*                      *                      *                      *                      *
 
రెండు గంటలైంది…
న్యూఢిల్లీలోని హర్యానా రోడ్‌లోని భవనంలో…
రకరకాల ఆలోచన్లతో సతమతమౌతున్న వీరేంద్ర అజనీష్, ప్రపంచ వ్యాప్తంగా సంచలనం సృష్టిస్తున్న చనిపోయి బ్రతికొస్తున్న మనిషి గురించే ఆలోచిస్తున్నాడు.
“ఆ వ్యక్తి ఎవరో కాదు .. విశ్వంభరరావే…” మరోసారి ఖచ్చితంగా అన్నాడతను.
“విశ్వంభరరావే అయితే మన రహస్యాలు బయటపెట్టేస్తాడేమో-”
“బయటపెట్టడు… బయట పెట్టలేడు… ఎందుకంటే, పునర్జీవితుడైన మనిషిలో పాత వ్యక్తి నశిస్తాడు.. అందుచేత తను కొన్నాళ్ళ క్రితం ప్రధానిననే విషయం అతనికి జ్ఞాపకం వుండదు. అది యివాల్టి సైన్స్‌లోనే కాదు, ప్రాచీన పురాణాల్లో వుంది…” గంభీరంగా అన్నాడు వీరేంద్ర.
“నాకేదో భయంగా వుంది గురూజీ! మిస్టర్ రావు ప్రజల ముందుకి రాకముందే మనం చంపేస్తే…” ప్రతాప్‌సింగ్ అన్నాడు.
“అందుకే గదా మనం బ్లాక్‌కేట్ కమెండోల దగ్గర్నించి కొన్నివేల మంది పోలీస్ ఫోర్స్‌ను పంపాం…” అర్జున్‌చౌహాన్ అన్నాడు.
వీరేంద్ర అజనీష్‌కు ఆ సమయంలో మాయమైపోయిన దివ్యానందస్వామి శవం గుర్తుకొచ్చింది.
ఆ శవం ప్రాణం పోసుకుంటే…?
“దివ్యానందస్వామి చనిపోయాడని అధ్యాత్మిక వాదులందరకూ తెలుసుకదూ?” నెమ్మదిగా, భయంగా అడిగాడు అజనీష్.
“తెలుసు…” చెప్పాడు దూరంగా కూర్చున్న వేదాచార్య.
ఆ మరుక్షణం.
భూనభోంతరాలు దద్దరలిల్లేటట్టుగా హుంకారం చేశాడు వీరేంద్ర అజనీష్…
“మిస్టర్ ప్రైంమినిస్టర్! స్పెషల్ హెలికాప్టర్స్ వాడమని చెప్పండి. బాంబులతో ఆ తలకోన అడవిలో ప్రతి అంగుళానీ సర్వనాశనం చెసెయ్యమని చెప్పండి. అప్పుడే.. అప్పుడే నా మనస్సుకు శాంతి… నాకు మీరిచ్చిన మాటను నిలబెట్టుకోండి. వెళ్ళండి… వెళ్ళండి…” పిచ్చి పట్టిన వాడిలా అరిచాడు అజనీష్.
అతనెందుకు అరుస్తున్నాడో, ఆ అరుపులకు మూలకారణం ఏమిటో-రేపటి సంఘటన మత వినాశనానికి ఏ రకంగా దారి తీస్తుందో ఒక్క వీరేంద్ర అజనీష్‌కు మాత్రమే తెల్సు!
 
*                      *                      *                      *                      *
 
పూర్తిగా ఇంకా తెల్లవారలేదు..
తిరుపతి, చిత్తూరు, మదనపల్లి, పట్టణాల్లోనూ పలెల్లోనూ తండోపతండలుగా ఉరకలు, పరుగులు పెడుతున్న జనం…
తిరుపతి ఎయిర్‌పోర్టులో ఆగుతున్న స్పెషల్ హెలికాప్టర్లు.. ఫ్లయిట్స్…బారులు, బారులుగా తలకోనవైపు వెళుతున్న కార్లు…
దట్టమైన తలకోన ఫారెస్ట్ పైభాగంలో ఎగురుతున్న ప్రభుత్వ హెలికాప్టర్లు…
నెరబైలు దగ్గర కార్లు దిగి తలకోన అడవిలోకి నడుస్తున కేంద్ర రాష్ట్ర మంత్రులు, రా, సి.బి.ఐ చీఫ్‌లు.. స్పెషల్ కమెండోలు.. పోలీస్ ఫోర్స్…
వీటన్నిటికి మించి లక్షలాది జనం… అడవిలోని ఆకుల్లోంచి పుట్టినట్టుగా జనం.. ఆడ.. మగ… పిల్లా… పెద్ద… ఇక్కడ వయోభేదం లేదు.. లక్షలాదిమంది ఆ జనాన్ని నెరబైలు వద్ద వున్న కొద్దిమంది మృతసంజీవని సంస్థకి చెందిన వ్యక్తులు, దారి మళ్ళించి, ఒక రహస్య ప్రాంతానికి తరలిస్తున్నారు. ఆ విషయం పోలీసులకు గాని, హైకమాండ్‌లకుగాని తెలీదు. అదంతా రుషికుమార్ పథకంలోని భాగమని ఎవరికీ తెలీదు.
మానవళి చరిత్రలో మహాద్భుత సన్నివేశానికి ఆవిష్కరణ.. చనిపోయిన మనిషిని తలకోన అడవుల్లో బ్రతికించిన సైంటిస్టులు… 24 గంటలుగా రకరకాల వూహాగానాలతో దేశంలోని, విదేశాల్లోని పత్రికలు ప్రచురించిన వార్తలు.
స్పెషల్ బుల్లెటన్‌లు రిలీజ్ చేసిన టీవీలు, స్టార్ టీవీ, బి.బి.సీ.లు, హోరెత్తిపోతోంది ప్రపంచం.
 
*                      *                      *                      *                      *
 
ఉదయం పదిగంటలు..
తలకోనలో దట్టమైన అడవుల మధ్యనున్న ఆ పురాతన బిల్డింగ్‌ను బోర్డర్ సెక్యూరిటీ ఫోర్స్ చుట్టుముట్టేసింది వుప్పెనలా..
కమెండోలు లోనికి ప్రవేశించారు.. అంగుళం, అంగుళం వెతుకుతున్నారు.
ఎక్కడా మనుషుల జాడలేదు.. అదొక పాడుబడ్డ బంగళాలా ఉంది తప్ప, అదొక లేబరేటరీలా మారిన జాడలెక్కడా లేవు.
ఆ వెతుకుతున్న వాళ్ళల్లో శోభరాజ్ కూడా వున్నాడు.
ఆ బిల్డింగ్‌లోకే రుషికుమార్, భారతి వెళ్ళడం తను కళ్ళారా చూశాడు.
ఏమైంది? ఎటు వెళ్ళిపోయారు?
రాత్రికి రాత్రి పలాయనం చిత్తగించారా?
రాత్రికి రాత్రి అడవి దారిగుండా ఏ బెంగుళూరో, ఏ మద్రాసో వెళ్ళిపోయి వుంటారని అనుకున్నాడు శోభరాజ్.
మరి… విశ్వంభరరావు?!
విశ్వంభరరావు శవాన్ని బ్రతికించడం గాలి వార్తేనా? గాలివార్తే అయ్యుంటుంది.
ప్రపంచంలోని ప్రజలందర్నీ వూల్స్‌ని చేసిన అరుదైన, అద్భుతమైన రోజు…
నవ్వుకున్నాడు శోభరాజ్.
“ఈ తలకోన అడవుల్లో సైంటిస్టులు గానీ, లేబరేటరీలుగానీ… విశ్వంభరరావు బ్రతికివచ్చిన ధాఖలాలు గానీ ఏమీ లేవు సర్.”
నూతన ప్రధాని సన్నిహితులు వైర్‌లెస్ మెసేజ్‌లు యిచ్చారు న్యూఢిల్లీకి.
మరో రెండు గంటలు గడిచాయి…
ఉదయం నుంచి ఆ ప్రాంతాన్ని గాలించి. శోధించి వెనక్కి వెళ్ళి పోతున్నాయి జీపులు, హెలికాప్టర్లు.
పత్రిక సంస్థల యజమానులు, మీడియా చీఫ్‌లు, జనం మాత్రం వేరే ప్రాంతానికేసి వెళ్ళిపోయారు.
ఆ ఫూల్స్‌డ్ వార్తని మరింత ప్రముఖంగా ప్రచురించడానికి… జాతియ, అంతర్జాతీయ రిపోర్టర్లు కొందరు ఫోన్స్ మెసేజుల్ని పంపుతున్నారు.
ఆ రోజుని వూల్స్‌డేగా నమ్మించిన ఏకైక వ్యక్తి రుషికుమార్.
నూతన ప్రధాని ప్రతాప్‌సింగ్… పార్టీ అధ్యక్షుడు అర్జున్‌చౌహాన్- వీరేంద్ర అజనీష్‌ల వ్యూహాన్ని చిత్తుచేసిన రుషికుమార్. కొద్ది గంటల వ్యవధిలోనే మరోచోట బాంబు పేల్చడానికి సిద్ధమైపోతున్నాడు.
 
*                      *                      *                      *                      *
 
సరిగ్గా 3.30 నిమిషాలయ్యింది.
తలకోన ఫారెస్టులో మృతసంజీవని భవనం అండర్ గ్రౌండ్ సొరంగాల్లో దాక్కున్న సవ్యసాచి, రుషికుమార్ బయటికొచ్చారు.
ప్రస్తుతం ఆ పరిసర ప్రాంతాల్లో ఎవరూ లేరు.. నలువైపులా చూసి లోనికెళ్ళారు.
ఆ సొరంగాల్లోంచి ఆ దారి ఎక్కడకు వెళుతుందో తెల్సిన సత్యబ్రహ్మ సారధ్యంలో అందరూ చీక్కట్లో ముందుకు నడుస్తున్నారు.
రుషికుమార్ భుజమ్మీద శవంలా పడి వున్నారు ప్రధాని విశ్వంభరావు. అతను భారంగా తీస్తున్న ఉచ్చ్వాస, నిశ్వాసాలు నెమ్మదిగా వినిపిస్తున్నాయి.
రెండు కిలోమీటర్లు నడిచారు.
రెస్టు తీసుకుంటున్న సమయంలో సత్యబ్రహ్మ అన్నాడు.
“అంతా మనమనుకున్నట్టుగా జరిగితే మన కోసం స్టీఫెన్ హారిస్ ఎదురు చూస్తుంటాడు.. ఆయనతోపాటు మనం బ్రతికించిన విశ్వంభరరావుని ప్రపంచవ్యాప్తంగా ప్రసారం చేయడానికి స్టార్ టీవీ ‘క్రూ’ సిద్ధంగా వుండి వుంటారు.”
ఏదో రకంగా మృత్యువు మీద తమ విజయాన్ని ప్రపంచవ్యాప్తముగా ప్రజలకు తెలీచేయడానికి కృషి జరుగుతున్నందుకు ఆ శుభ ఘడియలు దగ్గర పడుతున్నందుకు చాలా ఆనందంగా వున్నాడు సవ్యసాచి.
కానీ…
చాలా అసంతృప్తిగా వున్న వ్యక్తి డా!!విజేత.
ఇంత చేసినా విశ్వంభరరావు మాట్లాడలేకపోవడానికి కారణం ఏంటో తెలీకపోవడంతో ఆమె బాధపడుతోంది.
25 నిమిషాలు గడిచాయి
సొరంగ మార్గం అక్కడితో ఆగిపోయింది.
“పై భాగాన్ని చేత్తో తడిమితే మీకో.. రాగిపలక తగులుతుంది… దాన్ని తీయండి.. పైకి దారి కనిపిస్తుంది” చెప్పాడు సత్యబ్రహ్మ.
మరో అయిదు నిమిషాల్లో రాగిపలక పక్కకు తొలగిపోయింది.
పచ్చటి వెలుతురు.
పున్నమి కాంతిలాంటి వెలుతురు…
“ఒక్కొక్కరూ పైకి ఎక్కండి. విజేత, విశ్వంభరావుగారు ఇక్కడే వుంటారు… అక్కడ పరిస్ధితులన్నీ గమనించాక ఈయన్ని.. నిన్ను పైకి తీసుకెళతాం.. ఈలోపున ఏమైనా ఆవసరం వస్తే నువ్వు పైకి రావచ్చు” అందరూ పైకి వెళ్ళాక ఆ సొరంగ మార్గానికి అడ్దంగా ఆకులు,, అలములు పెట్టి ముందుకు నడిచారు.
అదొక కొండగుహ, అక్కడ నుంచి కుడిపక్క కెళితే విశాలమైన మైదానం….
ఆ మైదానం మధ్యన ఎత్తయిన వేదిక… ఆ వేదిక పక్కన అమెరికా నుంచి వచ్చిన సొసైటీ ఫర్ క్రయో బయోలజీ సంస్థ సైంటిస్టు స్టీఫెన్ హారిస్, మరికొంతమంది సభ్యులు….
ఆ వేదిక పక్కన హాంకాంగ్ నుంచి ప్రత్యకంగా స్పెషల్ ఫ్లైట్లో వచ్చిన టీవీ ‘క్రూ’
అక్కడి వేదికను, విదేశీయుల్ని చూసి రుషి పథకానికి మనసుల్లోనే జోహార్లు అర్పించాడు సత్యబ్రహ్మ.
డాక్టర్ స్టీఫెన్‌హారిస్ ఉద్వేగంతో ప్రొఫెసర్ సత్యబ్రహ్మను కౌగలించుకున్నాడు.
మరో అరగంట గడిచింది…
అప్పటికప్పుడు అక్కడ జరగబోయే అరుదయిన, అద్భుతమయిన దృశ్యాన్ని ప్రపంచవ్యాప్తంగా ప్రసారం చేయడానికి శాటిలైట్ కనెక్షన్స్ యివ్వబడ్డాయి.
క్షణాల్లో పవర్‌వుల్ మైకులు ఏర్పాటు చేయబడ్డాయి.
డా!!స్టీఫెన్ హారిస్.. విశ్వంభరరావుని చూడాలని టెన్షన్‌గా వున్నాడు.
*                      *                      *                      *                      *
చేతి గడియారంవైపు చూసింది డా!!విజేత… 4.15 నిమిషాలు అయ్యింది.
గోడకు చేరబడి అలాగే ఆమె వైపే చూస్తున్నట్లుగా వున్న విశ్వంభరరావుని చూడగానే జాలేసింది ఆమెకు.
చివరి ప్రయత్నంగా తనేమీ చేయలేదా? ఆమె బ్రెయిన్ సీరియస్‌గా ఆలోచిస్తోంది.
ఆ సమయంలో పై తలుపు తెరుచుకుని సవ్యసాచి, సత్యబ్రహ్మ లోనికి దిగారు.
రెండు చేతులతో విశ్వంభరరావుని పట్టుకుని పైకి లేపి, ఆయన రెండు చేతులూ భుజాలమీద వేసుకుని నెమ్మదిగా నడిపించసాగారు.
సరిగ్గా 4.30 నిమిషాలు…
వేదిక మీద విశ్వంభరరావుని కూర్చోబెట్టారు.
విశ్వంభరరావు ప్రోబ్లమ్ గురించి స్టీఫెన్‌హారిస్‌కు చెప్పాడు సత్యబ్రహ్మ.
“డొంట్‌వర్రీ.. బ్రెయిన్ టీక్స్ సమ్‌టైమ్ కన్‌సీలింగ్ ద వైబ్రేషన్స్ అండ్ సజెషన్స్” చెప్పాడు స్టీఫెన్.
“నో ప్రొఫెసర్ సత్యబ్రహ్మ! ఐ విల్ మేక్ హిమ్ టాక్…” దృఢంగా, ఆత్మవిశ్వాసంతో చెప్పింది విజేత.
ఆశ్చర్యపోయాడు సత్యబ్రహ్మ.
“ఇట్స్ నేచురల్ ప్రొసెస్… బేబీ! డోంట్ గెట్ అప్‌సెట్” స్టీఫెన్ అనునయించబోయాడు.
వినిపించుకోలేదు విజేత.
అంతవరకూ ఆమె హేండ్‌బ్యాగ్‌లో దాచుకున్న ఒక మూలికను పైకి తీసి, నల్లరాతి మీద పొడిగా చేసింది. దానిపై నీటిని వేసి, కలిపి, ముద్దగా చేసి, పట్టుకుని విశ్వంభరరావు వైపు నడిచింది.
“ఏమిటది?” ఆశ్చర్యంగా అడిగాడు సవ్యసాచి.
“మృ…త….సం….జీ….వని… మూలిక.”
అందరూ ఒక్కక్షణం నివ్వేరపోయారు.
ఎవ్వరివైపు చూడడంలేదామె. అరచేతి నిండా ఆ మృతసంజీవని ముద్దను తీసుకుని, విశ్వంభరరావు తలకు పట్టించింది.
“సైన్స్‌కీ, భారతీయ మూలికల వైద్యానికి ముడిపెడుతున్న అధ్బుతమైన సైంటిస్ట్” తనలో తాను అనుకున్నట్టుగా అన్నాడు డాక్టర్ స్టీఫెన్ హారిస్.
వీడియో కెమెరాలు ఆన్ అయ్యాయి. శాటిలైట్ సిస్టమ్‌కి అనుసంధించబడ్డ ఆ ప్రొగ్రామ్‌సిగ్నల్స్ అందుకున్న ప్రపంచవ్యాప్తంగా, వివిధ దేశాల్లోని చానల్స్ అన్నీ ఓపెన్ అయ్యాయి.
సవ్యసాచి, రుషి, దిశ, భారతి, సత్యబ్రహ్మ, డాక్టర్!! విజేత, సమీర్, వంశీ-
స్టార్ టీ.వీ.సిబ్బంది, క్రయోబయోలజీ సభ్యులు, అందరూ ఉత్కంఠంగా ఎదురుచూస్తున్న క్షణాలు సమీపిస్తున్నాయి.
డాక్టర్ విజేత మిగిలిపోయిన మృతసంజీవని ముద్దను విశ్వంభరరావు గుండెలమీద, కంఠమ్మీద రాస్తోంది.
సరిగ్గా ఆ సమయంలో రుషి చేతిలోని వైర్‌లెస్ సెట్ ఆన్ అయింది.
“హలో… దిసీజ్ రుషి! ఎవ్విరిథింగ్ నార్మల్. ప్రజల్ని వేదికకేసి మరలించండి. కమాన్ ఫాస్ట్… వాళ్ళు వేదికని కవచంలా చుట్టుముట్టి కాపాడాలి. వార్ని అలా గైడ్ చేయండి మీరు” అని వైర్‌లెస్ సెట్‌ని ఆఫ్ చేశాడు రుషి.
అప్పుడే ఆకాశంలో ఒక మెరుపు మెరిసింది.
నెమ్మదిగా, నెమ్మదిగా విశ్వంభరరావులో చలనం ప్రారంభమైంది.
అదొక జీవ చలనం.
సర్వేంద్రియాలన్నీ, జీవ చైతన్యంతో కళకళలాడుతున్న మానవుని అద్భుత మేథా సృష్టికి నిదర్శనంగా-
వేదజ్ఞానం నిర్వచించిన, మృతప్రాణి ఆవిష్కరణకు ఆలంబనంగా-
సృష్టికి, ప్రత్రిసృష్టి జరుపుతున్న-
మానవుని చిరకాంక్షా తపస్సు, కాంతి బిందువై, జ్యోతి రూపమై, అనంత రోచిస్ సంయోగ, సంప్రభా విలసితమై-
రోదసి నిండా అకస్త్మాత్తుగా కమ్మిన వెలుగులాగా-
ఒక్కక్షణం-
విశ్వంభరావు లేచి నిలబడ్డాడు. సైన్స్ సంతరించిన సంభవానికి ప్రతినిధిగా.
అతనిప్పుడు సంపూర్ణ మానవుడు.
అందరి వైపూ చూశారాయన.
*                      *                      *                      *                      *
చూస్తుండగానే వేలాది, లక్షలాది జనం కారుమేఘల్లా కమ్ముకుంటూ వచ్చి వేదికకి నలువేపులా నిలిచారు. ఇసకవేస్తే రాలనంత జనం.. అంతమంది జనం ఒక్కసారిగా ఆ ప్రాంతానికెలా వచ్చారో ఎవరికీ అర్థం కాలేదు కొద్దిమందికి తప్ప.
రేడియోల్లో, షాపుల్లో, ఇళ్ళల్లో, టీ.వీ.ల్లో… విశ్వాంతరాళానికి అనుసంధించబడిన వార్తా ప్రసారానికి అనువైన ప్రతిచోటా-
శ్రీకాకుళం మారుమూల కుగ్రామం నుంచీ-
సౌత్ ఆఫ్రికా అడవుల్లోని ప్రజల ముంగిళ్ళవరకూ-
దేశ ప్రధాని రెసిడెన్స్ నుంచి, అమెరికన్ ప్రెసిడెంట్ వైట్ హౌస్‌లోని స్పెషల్ కమ్యూనికేషన్ సిస్టమ్‌వరకూ-
“మృత్యుంజయుడు విశ్వంభరరావు.’
ఇండియన్ సైంటిస్టులు సాధించిన అపురూప ప్రయోగానికి, మృత్యువు నెదిరించిన విజయానికి గుర్తు…
విశ్వగోళంలో మెట్టమొదటి పునర్జన్మించిన మానవుడు.
ఒక పక్క ఇంగ్లీషులో కామెంట్రీ…
రెండో పక్క ఆ కామెంట్రీ అన్ని భాషల్లోకి, ఆటోమాటిగా తర్జుమా అవుతోంది…
ఒకక్షణం ప్రపంచం స్తంభించిపోయింది.
హెల్లికాప్టర్లు రయ్ రయ్‌మని వెనక్కి తిరిగాయి.
స్పెషల్ కమెండోలు, ఆర్మీ పోలీసులు స్టెన్‌గన్స్‌తో పరుగెడుతున్నారు. బోర్డర్ సెక్యూరిటీ ఫోర్స్ ఎ.కె.47లను సవరించుకుంటూ వెనుదిరిగారు.
రోడ్లనీ కిక్కిరిసి నిండిపోయిన జనం.
తలకోన అడవులకేసి దూసుకుపోతున్నారు.
*                      *                      *                      *                      *
విశ్వంభరరావు కనుల వెంబడి ధారాపాతంగా అశృవులు జలజలమని రాలుతున్నాయి. ఆయన రెండు చేతులూ ఒక్కసారి పైకి లేచాయి.
తనకు పునర్జీవితాన్నిచ్చిన భగవత్ స్వరూపులైన ఆ సైంటిస్టులకు వినయంగా నమస్కారం చేశాడాయన.
సవ్యసాచిని మనసారా కౌగలించుకుని, విజేత నుదుట మీద ముద్దు పెట్టుకున్నాడు. భారతిని, రుషిని ప్రేమగా గుండెలను హత్తుకున్నాడు.
“మిస్టర్ రావ్! మీరు చెప్పే సందేశం కోసం విశ్వగోళం ఎదురు చూస్తోంది” స్టీఫెన్ హారీస్ అన్నాడు ఆతృతని అణచుకుంటూ.
గొంతు సవరించుకున్నాడు విశ్వంభరరావు.
అదే సమయంలో అక్కడికి రెండు కిలోమీటర్ల దూరంలో హెలికాప్టర్లు లాండ్ అయ్యాయి.
వందలాది సైనికులు, కమెండోలు, పోలీసులు విశ్వంభరరావుని, సైంటిస్టుల్ని హతమార్చడానికి కొండదారుల్లో దూసుకు వస్తున్నారు ముందుకు.
సరిగ్గా అదే సమయంలో…
విశ్వంభరరావు కంచుకంఠం కణకణమని మ్రోగింది.
“నాకు పునర్జన్మనిచ్చిన మహాద్రష్టలారా! స్ట్రష్టలారా! నమస్కారము. అదృశ్య వెలుగుగా తరతరాల, నిరంతర శోధనగా వుండిపోయిన మృత్యువుకు, అంతిమ సంస్కారం చేసిన భగవత్ స్వరూపులారా నమస్కారం.
నా భారతదేశపు సైంటిస్టులారా! నమస్కారం.
ఎన్నెన్నో ఆశలతో పుట్టి, పెరిగిన మనిషి ఎన్నెన్నో నిరాశలతో చనిపోవడం నాకు తెలుసు. నాకు నిరాశ లేదు… నాకు స్వార్ధం లేదు. ఏ ప్రాంతంవాడినైనా మనిషిని ప్రేమించగలిగాను కాబట్టి… నా దేశం కోసం, నా ప్రజల కోసం నిస్వార్ధంతో అనవరతం శ్రమించాను కాబట్టి… లంచగొండి తనం దేశంలో లేకుండా చేశాను కాబట్టి, కులమతాల ప్రసక్తి లేకుండా ప్రతి వ్యక్తిలో దేశభక్తిని ప్రోది చేసాను కాబట్టి… నేను మళ్ళీ పుట్టినా నా ఆత్మను నేను కోల్పోలేదు.
స్వచ్చమైన భారతీయ ఆత్మతో నేను మాట్లాడుతున్నాను.
పుణ్యనదుల సాక్షిగా మహా నాయకుల అడుగుజాడల్లో పరిఢవిల్లిన స్వాతంత్ర్య గాలుల్ని పీల్చుకుంటూ నేను మాట్లాడుతున్నాను.
ఏ దేశంలోనైనా సామాన్యుడు అసామాన్యుడిగా నిలిచేందుకు… అతని జ్ఞానం పురివిప్పేందుకు మానవజాతి దోహదపడాలని కోరుతూ మాట్లాడుతున్నాను.
ఆకలి కోసం అలమటించేవాడి కష్టంలోంచి ప్రజాస్వామ్యం పుట్టదని, రక్తశాసనాలెప్పుడూ రాజ్యాంగ సూత్రాలు కావని, మమతలోంచే మానవతా దీపం ప్రజ్వరిల్లుతుందని మనవి చేస్తున్నాను.
నా దేశ ప్రజలారా! నేను చచ్చిపోయింది నిజం.. మళ్ళీ బ్రతికిందీ నిజం.
నన్నెవరు చంపారు? కుహనా రాజకీయవేత్తలు. వ్యక్తులిక్కడ ప్రధానం కాదు, వ్యవస్థ.. కుళ్ళు కంపు కొడుతున్న మనదేశ రాజకీయ వ్యవస్థ.”
సరిగ్గా అదే సమయంలో చెట్ల చాటునుంచి ఒక కమెండో విశ్వంభరరావుకి రైఫిల్‌ని గురిపెట్టాడు. పక్కనున్న ఇంకో కమెండో ఆ రైఫిల్‌ని లాగేసుకున్నాడు. మొదటి వ్యక్తి రెండో వ్యక్తి వైపు ఆశ్చర్యంగా చూశాడు.
“స్వాతంత్ర్యం వచ్చి నలభై ఏడేళ్ళయింది… ఏ ప్రజాస్వామ్యం మనకు దక్కింది? ప్రజల కోసం భాదపడే ఏ నాయకుల్ని ఈ వ్యవస్థ బ్రతకనిచ్చింది? ఒక్కొక్కర్నీ ఒక్కొక్క విష వ్యవస్థ కూల్చేసిన ప్రజాస్వామ్యం మనది.
రాజ్యాంగంలో కుల ప్రసక్తి వుండకూడదనే నిబంధన వున్నా, కులం బలం లేని రాజ్యాధికారం లేదు… అందలం కోసం కులాల్లో చిచ్చులు.. పదవుల కోసం భార్యా భర్తలే కత్తులతో పొడుచుకునే విచిత్రమైన ప్రజాస్వామ్యంలో వున్నాం మనం.
అధికార దాహంతో, క్షుద్ర రాజకీయాల నేపధ్యంలో కుహనా నీతులు వల్లిస్తున్న ధృతరాష్ట్ర సహోదరులారా! రాజకీయవేత్తలారా!
మీరేం చేస్తున్నారో ఒక్కసారి ఆలోచించారా?
బడుగు వర్గాలు, అట్టడుగు వర్గాల ఓట్లతో అధికారంలోకొచ్చి కులాభివృద్ధి కోసం పాటుపడే కుహనా సంస్కారం సబబా? మీరు స్వార్థం కోసం కుల సంఘాల్ని ప్రేరేపిస్తున్నారు… మత సంఘాల్ని ప్రేరేపిస్తున్నారు. ఈ దేశ ప్రతిష్ట కోసం, సమైక్యత కోసం కృషి చేస్తామన్న మీ ప్రతిజ్ఞలు చట్టసభల్లోని చెత్తబుట్టల్లోనే వుండిపోతున్నాయి.
ఒక వెనుకబడిన జాతి నుంచి ఒక వ్యక్తి ఐ.ఎ.ఎస్.ఆఫీసరైతే అ ఐ.ఎ.ఎస్ ఆఫీసరు కొడుకులకు, కూతుర్లకి, మనవళ్లకు, మనుమరాళ్ళకు కూడా రిజర్వేషన్స్ అవసరమా?
ముమ్మాటికి లేదు-లేదని నిజాయితీగా చెప్పి ఆ బిల్లుని ప్రవేశ పెడతాననే నన్ను హతమార్చారు. ఆ చట్టం తెస్తే ఓట్లు పోతాయని తుచ్చ రాజకీయుల భయం.
రాయితీలెందుకు? రిజర్వేషన్లెందుకు?
రిజర్వేషన్లు ఎవరి కోసం? ఆర్థికంగా, సామాజికంగా వెనుకబడిన వారికేగా, ఇప్పుడు రిజర్వేషన్‌ని అనుభవిస్తున్న వారంతా వాళ్ళేనా?
ప్రజా ప్రతినిధులుగా ఎన్నికయ్యే మీరు కుల ప్రతినిధులుగ ఆమరణ నిరాహారదీక్షులు చేయడం ఏ సంస్కారానికి నిదర్శనం? ఒక్కసారి ఆలోచించారా?
కుల జాడ్యాలకు తోడు అవినీతి… రాజ్యాధికారంగా చెలామణీ అయిపోతున్న రాజకీయ అవినీతి. వందకోట్ల సిమెంటు కుంభకోణంలో ఇరుక్కున్న అంతూల్ లాంటివాళ్ళు అయిదేళ్ళు గడిచేసరికి మళ్ళీ అందలంలో కొస్తున్న కాలంలో-
అధికారం కోసం యూనివర్శిటీలను, కాలేజీలను, సరస్వతీ నివాసాలుగ వుండాల్సిన విద్యాలయాలను అవినీతికి, ఆశ్రిత పక్షపాతాలకు నిలయాలుగా మార్చెస్తున్న రాజకీయ వ్యవస్థ ఇలాగే కొనసాగాల్సిందేనా?
మేధావులారా ఒక్కసారి ఆలోచించండి!
సామాన్యుడి బ్రతుకు అడుగడుక్కి అడుగంటిపోతున్న వ్యవస్థలో గూండా లేసుకునే దుస్తులు రాజకీయ వారసత్వానికి నిదర్శనాలై పోతున్న తరుణంలో-
ప్రజలకు రక్షణ కల్పించాల్సిన రక్షక వ్యవస్థ, న్యాయ వ్యవస్థలు ధనవంతుడు, బలవంతుడైన వ్యక్తి ఇంటిముందు మూగగా బికార్లల్లా నిలబడి పోతున్న తరుణంలో-
మీరు లక్షలాది ఇళ్ళు కట్టి పేదరికాన్ని రూపు మాపుతున్నారా? పేద వాళ్ళని రూపుమాపుతున్నారా?
ఒక్కసారి ఆలోచించండి!
ఈ దేశంలో సిన్సియర్ నాయకులకు విలువ లేదు…
ఈ దేశంలో సిన్సియర్ అధికారులకు విలువ లేదు..
చిత్తశుద్ధితో పనిచేసే ప్రతి అధికారినీ ట్రాన్సవర్ల పేరుతో, సస్పెన్షన్ల పేరుతో చిత్రహింసలు పెట్టే వ్యవస్థ మనది.
ఈ రాజకీయ వ్యవస్థను బహిష్కరించండి..
అధికారాలను నిజాయితీపరులైన ఐ.ఎ.ఎస్., ఐ.పి,ఎస్, అధికారులకు ఇవ్వండి…
వాళ్ళే రాష్ట్రాల్నీ, దేశాల్నీ పరిపాలిస్తారు.
అక్షరమ్ముక్క చదువురానివాడి దగ్గర ఒక ఐ.ఎ.ఎస్. అఫీసర్ కుక్కలా ఎందుకు తిరగాలి? ఐ.పి.ఎస్. అఫీసర్ చేతులు కట్టుకుని ఎందుకు కూర్చోవాలి?
దేశ ప్రజలారా! ఈ పొలిటీషియన్లను బహిష్కరించండి….
పంజాబ్‌లో టెర్రరిజాన్ని అణచివేసి, జాతీయ సమైక్యతకు వ్యక్తిగా కాకుండా, ఒక శక్తిగా పోరాడిన గిల్‌ను ప్రైంమినిస్టర్‌గా ఎన్నుకోండి. అవినీతిపై పోరాటం చేస్తున్న ఒక భైర్నార్‌ను హోంమినిస్టర్‌గా ఎన్నుకోండి. కిరణ్ బేడీ, రాచెల్ చటర్జీలను చీఫ్‌మినిస్టర్స్‌గా ఎన్నుకోండి.
ఒక సిన్సియర్ అధికారిని మీరు గుర్తించండి. వందమంది సిన్సియర్ అధికారులు మీకు కనిపిస్తారు” దేశమంతా వ్యాపించిన రకరకాల జాడ్యాల గురించి అనర్ఘళంగా, ఆవేశంగా ఉపన్యశిస్తున్నారాయన.
ఢిల్లీలోని ప్రైంమినిస్టర్ ప్రతాప్‌సింగ్ రాష్ట్ర డిజిపితో డైరెక్టుగా మాట్లాడాడు-
“షూట్ హిమ్ ఇమ్మీడియట్లీ.”
రాష్ట్ర డిజిపి టీవీలో విశ్వంభరరావు ప్రసంగాన్ని వింటూ ఒకే ఒక మాట చెప్పాడు.
“నో మిస్టర్ పి.ఎమ్. అయామ్ సారీ! ఇపుడు దేశంలోని అధికారులంతా శేషన్, భర్నార్, కిరణ్ బేడీ, రాచెల్ చటర్జీ, కె.పి.ఎస్ గిల్‌లా నిజాయితీగా ఎందుకుండలేకపోతున్నాం అని ఎవరికి వారే ప్రశ్నించు కుంటున్నారు. అలాంటి వారి పుట్టుకకు విశ్వంభరరావుగారి ప్రవచనాలు ఎంతైనా అవసరం వుంది. అందుకే దేవుడులాంటి వ్యక్తిని చంపమని నేను ఆదేశాలివ్వలేను. మీరేం చేసినా సరే.”
ఆ మాటలకు కుతకుతలాడిపోయాడు ప్రతాప్‌సింగ్. ప్రసార మంత్రిత్వశాఖ ద్వారా ఆ ప్రసంగం రాకుండా ప్రయత్నించాడు అర్జున్ చౌహాన్.
దూరదర్శన్ డైరెక్టర్ జనరల్ చెప్పిన ఒకే ఒక ఆన్సర్.
“నో సర్! అయామ్ సారీ. ఆయన మంచే చెబుతున్నారు – చెడుని కాదు. ఇంతకాలం చెడులో మగ్గిన దేశ ప్రజలకు ఆయన సందేశం చాలా అవసరం.”
“గురూజీ! ఆ ముసిలాడు మనమీద ఇన్‌డైరెక్టుగా వార్ ప్రకటిస్తున్నాడు. మీరు తీరుబడిగా వాడి స్పీచ్‌ను వింటున్నారా?” వీరేంద్ర అజనీష్ మీద అంతెత్తున లేచాడు ప్రతాప్‌సింగ్.
చిద్విలాసంగా నవ్వాడు అజనీష్.
“మిత్రులారా కంగారెందుకు కాగల కార్యం తీర్చడానికి శోభరాజ్ వున్నాడు కదా.”
శోభరాజ్!
ఆ అరణ్యంలో జనసమూహంలో కలిసిపోయిన శొభరాజ్ నెమ్మదిగా ముందుకు చొచ్చుకుని వచ్చి ఒక కమెండో దగ్గర ఎకె 47 అందుకున్నాడు సడన్‌గా.
ఆ జనసమూహంలోనే ఢిల్లీలో ఒక దేవాలయంలో శోభరాజ్‌ను చూసిన రూపవీర్ అనే సాధువు కేకలేసుకుంటూ ముందుకురికాడు. కానీ ఆ అరుపులు ఎవరికీ వినపడలేదు.
“దేశ ప్రజలారా! నన్నే శక్తి బ్రతికించింది? సైన్సా ? దైవమా? నేనుగాని, మీరుగాని ఒక మానవాకారం దాల్చడానికి కారణం దైవం. అంటే సైన్సే. విజ్ఞానమే భగవత్ స్వరూపం. అగాధం సైన్సు అయితే, ఆకాశం భగవంతుడు. యుగయుగాల చేతనకు ప్రకృతితోపాటు మానవుడుకూడా కారకుడే.
అందుకే అంతిమ విజయం మృత్యువును జయించడం..
మానవుడు సాధించిన మాహాద్భుత సన్నివేశం ఈ క్షణం…
ఈ అరుదైన సన్నివేశానికి నన్ను ఆకృతిగా నిలిపినందుకు యీ విశ్వగోళం ముందు వినమ్రంతో నేను మోకరిల్లుతున్నాను.”
సరిగ్గా అదే సమయంలో…
చెట్ల చాటునుంచి ముందుకొచ్చాడు శోభరాజ్. శోభరాజ్‌ని, అతని చేతిలోని ఎకె 47 గన్‌ని చూడగానే ముందుకు రాబోయాడు రుషికుమార్.
అప్పుడే ట్రిగ్గర్ నొక్కాడు శోభరాజ్.
మేగజైన్‌లోంచి బులెట్లు వరసగా పెనువేగంతో దూసుకువస్తున్నాయి.
జనం చెల్లాచెదురుగా పరిగెడుతున్న దశలో విశ్వంభరరావుకి అడ్డంగా నిల్చుంది దిశ. వరసగా ఆమె గుండెల్లోంచి బుల్లెట్లు దూసుకుపోయాయి.
దిశ కిందకు పడిపోవడంతో విశ్వంభరరావుకి అడ్డంగా సమీర్, వంశీ నిలబడ్డారు. రెండో పక్క నుంచి బుల్లెట్ల నుంచి తప్పించుకుంటూ శోభరాజ్ వైపు దూసుకొస్తున్నారు రుషి, సవ్యసాచి.
జనం మధ్యలో నున్న గిరీష్, వసంత దిశ నేలకొరిగిన వైపు పరుగెత్తారు.
సరిగ్గా అదే సమయంలో-
ప్రతాప్‌సింగ్, అర్జున్‌చౌహాన్ వర్గాలకు చెందిన కొంతమంది గూండాలు బాంబుల్ని గాలిలోకి విసరసాగారు.
వేలాదిమంది జనం దూది పింజల్లా గాల్లోకి ఎగిరిపోతున్నారు.
హాహాకారాలతో కిందపడిపోతున్న వంశీ, సమీర్, దిశలను చూసి భారతి, విజేత అటువైపు పరుగెడుతున్నారు.
ఉన్మాదిలా కాల్పులు జరుపుతున్నాడు శోభరాజ్.
ముందుకు…. విశ్వంభరరావు వైపు దూసుకొస్తున్నాడతను నేరుగా.
విశ్వంభరరావు కెదురుగా వచ్చి వికృతంగా నవ్వుతూ నుంచున్నాడతను.
మరోక్షణంలో అతని చేతిలోంచి మెషిన్‌గన్ ఆయన గుండెల్ని రెండుగా చీల్చేయడానికి సిద్ధంగా వుంది.
మృత్యువు కెదురుగా, ఒక ఆశయానికి రూపకల్పన చేసి ఎన్నో ఏళ్ళ తపస్సుకు మహావిష్కరణ చేసిన మహామేధావి-
సత్యబ్రహ్మ!
పెద్దగ అరుస్తూ ముందుకెళ్ళాడు.
మరుక్షణంలో అతని శరీరం చిన్నాభిన్నమై పోయింది.
“ప్రొవెసర్!” కేక వేసుకుంటూ ముందుకు పరుగెత్తాడు సవ్యసాచి. అతని వెనుక రుషి, విజేత పరుగు పరుగున వెళ్ళి విశ్వంభరరావుకి అడ్డంగా నిలబడ్డారు.
తన ఎదురుగా వున్న రుషి, సవ్యసాచి, భారతి, విజేత, విశ్వంభరరావుల వైపు కసిగా చూశాడు శోభరాజ్.
అతని వేలు ట్రిగ్గర్ మీదకు వెళ్లడానికి ముందుకు, మున్ముందుకు జరుగుతోంది.
ప్రపంచవ్యాప్తంగా ఈ ఘోర దృశ్యాన్ని కోట్లాది ప్రజలు కళ్లప్పగించి చూస్తున్నారు.
ఢిలీలో ఆ దృశ్యాన్ని వీరేంద్ర అజనీష్, ప్రతాప్‌సింగ్, అర్జున్ చౌహాన్ చిరునవ్వుతో తిలకిస్తున్నారు.
విక్టరీ ఈజ్ అవర్స్ అన్నట్టుగా ప్రతాప్‌సింగ్ కుడిచేయి పైకి ఎత్తబోయి ఆగిపోయాడు.
‘ప్రపంచంలో సృష్టి రహస్యాన్ని ఏ ఒక్కడో చేధించలేడు’ అన్న దానికి నిదర్శనంగా-
ఒక బలమైన చెయ్యి శోభరాజ్ భుజమ్మీద పడింది.
శోభరాజ్ తల వెనక్కి తిప్పి చూశాడు అక్కడ…
దివ్యానందస్వామి-
పిచ్చివాడిలా వున్నాడు. పెద్దగా, పిచ్చిగా కేకలు వేస్తూ శోభరాజ్‌ను అవలీలగా పైకెత్తి పక్కనే వున్న చెట్టుకొమ్మకేసి విసిరికొట్టాడు.
చెట్టు కొమ్మకు ఢీకొని శోభరాజ్ విహ్వాలంగా కేకవేసి కింద పడిపోయి లేవడానికి ప్రయత్నిస్తున్న దశలో-
దివ్యానందస్వామి ఎ.కె.47 రైవిల్‌ను అందుకున్నాడు. ట్రిగ్గర్‌ను నొక్కాడు.
వరసగా, వరసగా… బుల్లెట్ల్లు, శోభరాజ్ శరీరాన్ని చీల్చి చెండాడేశాయి… మరుక్షణంలో అతని ప్రాణాలు అనంతవాయివుల్లో కలిసి పోయాయి.
ఎక్కడి జనం అక్కడే ఆగిపోయారు.
ఎక్కడి ప్రకృతి అక్కడే ఆగిపోయింది.
అందరూ దివ్యానందస్వామి వైపే చూస్తున్నారు. దివ్యానందస్వామి ఠీవిగా నడుచుకుంటూ విశ్వంభరరావు దగ్గరికి వచ్చాడు.
అతను వేసిన అడుగులు మిలటరీ కల్నల్ వేసే అడుగుల్లా వున్నాయి.
కొన్ని దశబ్దాలపాటు అధ్యాత్మిక జీవితం తప్ప మరేమీ గడపని దివ్యానందస్వామి ప్రవర్తన చాలా వింతగా వుంది అక్కడున్న అందరికి.
అతను-
విశ్వంభరరావు కళ్లవైపు చూసి మిలట్రీ పద్ధతిలో సెల్యూట్ చేశాడు.
విశ్వంభరరావు అలా సెల్యూట్ చేస్తున్న దివ్యానందస్వామివైపు విస్మయంగా చూశారు.
క్రిందపడిపోయిన దిశను రెండు చేతులతో ఎత్తుకుని, సవ్యసాచి లేబరేటరీవైపు పరుగెడుతున్నాడు. అతని కళ్లల్లో కన్నీళ్ళు కారుతున్నాయి. అప్పటికే దిశ చనిపోయిందనే విషయం అతనికి తెలీదు.
సరిగ్గా అదే సమాయానికి విశ్వంభరరావు మొదలు విరిగిన మానులా కూలిపోయారు. నాలుగైదు గంటలపాటు మృత్యువు ఓడిపోయినట్లని పించినా తిరిగి మృత్యువే జయించింది. అదేనేమో… సృష్టి రహస్యం.. ఎప్పటికైనా మృత్యువును పూర్తిగా జయించటం మానవ మేధస్సుకు సంభవమేనా?!! బిలియన్ డాలర్ల ప్రశ్న అది.
దివ్యానందస్వామి నెమ్మదిగా అడవిదారంట నడుస్తూ ఒక్కసారి కుప్పకూలిపోయి తిరిగి ప్రాణాలు వదిలేశాడు.
నిజానికి అతను దివ్యానందస్వామి కాదు. ఆపరేషన్ చేశాక అతని శరీరంలోకి ప్రాణం ప్రవేశించినా, ప్రవేశించిన ఆత్మ అతనిది కాదు.
ఒక మిలటరీ కల్నల్ ది.
ఆ విషయం ఏ ఒక్కరికీ తెలీదు.
అదే సంభవం.. అదే అసంభవం…
అదే విశ్వరహస్యం..
అదే… చరాచర మానవసృష్టి…
అదే సైన్స్… అదే భగవంతుడు…
విశ్వాసమే భగవంతుడు.. నమ్మకమే సైన్స్… ఈ రెండూ కలిస్తేనే నిరంతర చైతన్య ప్రవహం.
NO ONE IS TO BE DEPAIRED OF AS LOGN AS HE BREATHES.
 
 
 
 
:- అయిపోయింది :-
రచన: బ్నిం
చదివినది : ఐనంపూడి శ్రీలక్ష్మి
 



డబ్బెంత పాపిష్టిదో కన్నవాళ్ల మీద మమకారాన్న్ని చంపేస్తుంది. “కన్నవాళ్లు” అంటే తల్లితండ్రులు అని కాదు! తాము కన్నవాళ్లని కూడా. అచ్చం ఇలాగే జరిగింది ఈ కథలో.
శాలిని ఆత్మహత్య.. “చేయబడింది..” మనీమయం అయిపోయిన జగత్తులో మమత కరువై సంపాదించే చెట్టులా బతకలేని కాల్(సెంటర్) గాల్.. శాలినికి డబ్బు కిక్కు ఇవ్వలేదు. తల్లితండ్రులకి పేరుకున్న “ఆశ” ఆమె ఆత్మని చంపేసింది. ఆమె బతుకుని బాకుగా చేసి కన్నవాళ్లకేసి విసిరేసింది!! రాశాక నాకు ఏడుపొచ్చిన యదార్థం. పచ్చి వాస్తవం.. వ్యధార్తనాదం..

బ్నిం..


డబ్బెంత పాపిష్టిదో కన్నవాళ్ల మీద మమకారాన్న్ని చంపేస్తుంది. “కన్నవాళ్లు” అంటే తల్లితండ్రులు అని కాదు! తాము కన్నవాళ్లని కూడా. అచ్చం ఇలాగే జరిగింది ఈ కథలో.
శాలిని ఆత్మహత్య.. “చేయబడింది..” మనీమయం అయిపోయిన జగత్తులో మమత కరువై సంపాదించే చెట్టులా బతకలేని కాల్(సెంటర్) గాల్.. శాలినికి డబ్బు కిక్కు ఇవ్వలేదు. తల్లితండ్రులకి పేరుకున్న “ఆశ” ఆమె ఆత్మని చంపేసింది. ఆమె బతుకుని బాకుగా చేసి కన్నవాళ్లకేసి విసిరేసింది!! రాశాక నాకు ఏడుపొచ్చిన యదార్థం. పచ్చి వాస్తవం.. వ్యధార్తనాదం..

బ్నిం..


బ్నిం..

రచన: మాధవపెద్ది సురేష్ 
 
శ్రీ తాతినేని చలపతిరావుగారు అన్నయ రమేష్‌ని Playback Singer గా, నన్ను Instrumental Playerగా సినీ పరిశ్రమకు పరిచయం చేశారు. 1971లో ‘దత్తపుత్రుడు’ సినిమాలో ‘మనసైన ఓ చినదాన’ అనే పాట నాగేశ్వరరావు గారికి ఘంటసాలగారు పాడారు. ఆయనతో పాటు ‘యోడ్‌లింగ్స్’ అన్నయ్య పాడాడు. ‘నవ్వులు’ రమోలా గారు పాడారు. తరువాత గురువుగారే ‘ఆడపిల్లల తండ్రి’ సినిమాలో నాగభూషణం గారికి సోలో సాంగ్ పాడించారు. ఆ సినిమాకు శ్రీ కె. వాసుగారు దర్శకుడు.
చలపతిరావుగారు లక్ష్మి కాలనీలో (టి.నగర్) డా!! గాలి బాలసుందరరావుగారింట్లో అద్దెకుండేవారు. రెండు ఇళ్ళు దాటి మా బాబాయి గోఖలేగారు, సత్యంగారు ఉండేవారు. ఎదురింట్లో పింగళి నాగేంద్రరావుగారుండేవారు. తరువాత ఆ ఇల్లు ఘంటసాలగారు కొన్నారు. మా నాన్నగారు, చలపతిరావు గారు మంచి స్నేహితులు. గురువుగారికి మా కుటుంబ సభ్యులు అందరూ బాగా తెలుసు.
అన్నయ్యని ముందు Asst. Music Director గా ఆయన వద్దే ఉంచారు. అన్నయ్యని చాలా ఎంకరేజ్ చేశారు. మంచి పాటలు పాడించారు. ‘రాముని మించిన రాముడు’ లో నగేష్ గారికి, ‘వనజ-గిరిజ’ లో రెండు డ్యూయెట్స్ సుశీల గారితో (జీవితమే ఒక కవితగా, ఇంకోపాట) ఇలా చాలా పాటలు పాడించారు. నన్నూ ఎంతో ప్రోత్సహించారు. ఆయన భార్య అన్నపూర్ణమ్మగారికీ, పాపకీ, ఆయన కుటుంబసభ్యులందరికీ అన్నయ్య, నేనూ, మా కుటుంబాలు ఎంతో ఋణపడి ఉన్నాము.
1971లో ఆంధ్ర రాష్ట్రవతరణ రజతోత్సవ ఉత్సవంలో హైదరాబాద్ లో చలపతిరావుగారు ఓ నృత్యరూపకానికి సంగీత దర్శకత్వం వహించారు. అప్పటికింకా నేను విజయవాడలోనే ఉన్నాను. అన్నయ్య చెప్పటంతో నేను రూపకంలో ‘ఎకార్డియన్’ ప్లే చేశాను. అప్పుడు చలపతిరావుగారి అసిస్టెంట్స్ సూరపరాజు గారు,  వయొలిన్ ప్లేయర్ శ్యామలరావు గారు, తబలా ప్లేయర్ సుబ్బారావుగారు, మాండొలిన్ ప్లేయర్ నరహరిగారు పరిచయమయ్యారు. అన్నయ్య, షరావతి గారు పాడారు. అందరూ నా ‘ప్లేయింగ్’ అంటే ఎంతో ఇష్టపడ్డారు, ఎంతో ప్రోత్సహించారు. అయితే నాకు నొటేషన్స్ చూసి వాయించటం తెలియదు. అప్పుడు నరహరిగారు బార్స్ కౌంటింగ్, నొటేషన్స్ రాసే పద్దతీ, అవన్నీ ఒక గంటసేపు విశదంగా, అర్ధమయ్యేటట్లు చెప్పారు.

అప్పటినుండే నేను నొటేషన్స్ క్లియర్‌గా రాయటం, చూసి వెంటనే వాయించటం అలవాటు చేసుకున్నాను, అందుకే ఎప్పుడూ నరహరిగారంటే గురుభావం నాకు.
తరువాత మా నాన్నగారు చనిపోయాక 1973 డిసెంబర్ 4న మద్రాస్‌లో స్థిరపడటానికి వెళ్లాను. గోపు – బాబు వాళ్ళ ఆర్కెస్ట్రాలో మొదటగా ఎకార్డిన్ వాయించేవాన్ని. తరువాత 1974 మార్చిలో ‘పరివర్తన’ సినిమాలో నాకు ఎకార్డియన్ ప్లేయర్‌గా అవకాశం ఇచ్చారు. జెమిని థియేటర్‌లో మొదటిపాట రికార్డింగ్, శ్రీ కె.హేమాంబధరరావుగారు దర్శకులు. చంద్రమొహన్, లక్ష్మి హీరో హీరోయిన్స్. మొదటి పాట శ్రీ ఎస్.పి.బాలసుబ్రహ్మణ్యం గారు పాడారు (లిరిక్ గుర్తులేదు). మొదటి పేమెంట్ 75 రూపాయలు. ఆయన దగ్గర ‘Joy’ అనే ఆయన కీబోర్డు వాయించేవారు. ఆయన టిప్‌టాప్‌గా డ్రస్ చేసుకుని, సూటూ బుటూ వేసేవారు. ఆయన టైం పెర్‌ఫెక్ట్ గా మెయింటేన్ చేసేవారు.
ఆయన రికార్డింగులు  చాలా త్వరగా అయిపోయేవి. ఉదయం 7 గంటలకి మొదలుపెడితే 2, 3 గంటల్లో పాట పూర్తి చేసేవారు. ఆయన డిసిప్లిన్ చూసి ఇండస్త్రీలో ఆయన్ని ‘అయూబ్‌ఖాన్’ అనేవారు. ఆయనకి ఎస్.రాజేశ్వరరావు గారంటే ఎంతో ఇష్టం, గురుభావం. సి.నారాయణరెడ్డిగారన్నా ఎంతో ప్రేమ. చలపతిరావు గారు ముఖ్యంగా ఇల్లరికం, మంచి మనిషి, పునర్జన్మ మొదలైన చిత్రాల్లో గొప్ప పాటలు చేశారు. ‘మంచి మనిషి’  సినిమాకి ఎస్.రాజేశ్వరరావుగారితో కలిసి పని చేయటం నా పూర్వజన్మ సుకృతం’ అనేవారు.
ఆయన దగ్గర Grundig Spool Tape Recorder ఉండేది. ఎవరైన పాడినా, Instruments వాయించినా రికార్డ్ చేసేవారు. ఎస్. జానకిగారి పాటలెన్నో ఆయన రికార్డ్ చేశారు.
ఆయన బి.వసంత, సావిత్రి, రమేష్, షరావతి, టి.అర్.జయదేవ్ ఇలా ఎంతోమంది గాయకులకు ఆయన ప్రోత్సహించారు. గానకోకిల శ్రీమతి ఎస్. జానకి గారిని తమిళంలో నేపథ్యగాయనిగా పరిచయం చేశారు. (సినిమా పేరు విధివిళయాట్టు) శ్రీ S.P.B. గారికి ‘ఎరక్కపోయి వచ్చాను’ పాట (ఎ.ఎస్.ఆర్.గారికి పాడింది) అప్పట్లో మంచిపేరు తీసుకువచ్చింది. గురువుగారు చేసిన ఎన్నో పాటల్లో ట్రంపెట్ వాయుద్యం ఎక్కువ వినపడేది. (టి.చలపతిరావు గారు కదా!  T ఉంది కాబట్టి Trumpet ఎక్కువ యూజ్ చేస్తున్నారు అనుకునే వాళ్ళం) జనరల్‌గా ఇక్కడే ఒక విషయం చెప్పాలి. అప్పట్లో ఆల్మోస్ట్ అందరు మ్యూజిక్ డైరక్టర్ల దగ్గర ఆర్కెస్ట్రా వీలున్నంత వరకూ పెర్మనెంటుగా ఉండేవారు. అందుకని తప్పని సరిగా అందరికీ BGMS లో చోటు ఇవ్వాల్సి వచ్చేది. వయోలిన్స్, రిథం సెక్షన్, బ్రాస్ సెక్షన్, అకార్డియన్, పియానో ఇలా అందరూ మాన్యుయల్‌గా వాయించేవాళ్ళు. అందుకనే మనకు ఆల్‌మొస్ట్‌గా అన్ని పాటల్లో ఇన్‌స్ట్రుమెంట్స్ అవే వినపడేవి.
ఈ టీమ్‌ని మార్చిన వ్యక్తి ఇళయరాజా. ఇన్‌స్ట్రుమెంట్స్ ఎక్కువగా అవే ఉన్నా వాడే పద్దతిలో ఒక విప్లవం తీసుకు వచ్చారనే చెప్పాలి. పైగా ఆర్కెస్ట్రా సెక్షన్ ఆయన చేసినట్లుగా సౌత్ లో బహుశా మరే సంగీత దర్శకుడూ చేయలేదనే చెప్పాలి. అందుకనే ఆయన పాటల్లో BGMS కానీ రీరికార్డింగ్ గానీ ఎనర్జటికల్‌గా ఉండేవి. డెప్త్ ఎక్కువగా ఉంటుంది.
చలపతిరావుగారి అమ్మాయి కవిత బాగా పాడుతుంది. ఒకసారి విజయా గార్డెన్స్‌లో వాయిస్ టెస్ట్ చేశాను. కానీ ఆ అమ్మాయి చేత పాడించటానికి సందర్భం కుదరలేదు. కొంచేం బాధపడ్డాను కూడా! ఇప్పుడు ఆ అమ్మాయి పెళ్ళిచేసుకొని అమెరికాలో స్థిరపడింది. నేనూ, అన్నయ్య అభివృద్ధిలోనికి రావటం చూసి వారు, వారి కుటుంబం ఎంతో ఆనందపడేవారు. మా అబ్బాయి ఉపనయనానికి ఆయన ఆరోగ్యం బావుండకపోయినా అన్నపూర్ణమ్మగారితో వచ్చి ఆశీర్వదించారు. అందరం ఎంతో ఆనందించాము. మా అబ్బాయి ఉపనయనానికి ఒక మంచిపని చేశాను. మహాదేవన్‌ దంపతులు, బాలుగారి దంపతులు, నాగిరెడ్డిగారు దంపతులు, చలపతిరావుగారి దంపతులకీ బట్టలు పెట్టి వారి ఆశీర్వాదం అందుకున్నాము. ఈ నాలుగు కుటుంబాలనీ నేను మరణించేవరకూ మరచిపోలేను. కృతజ్ఞతా భావంతో ఉంటాను. నేననుకుంటాను… ఈ సంబంధం ఈ జీవితంలో ఏర్పడింది కాదు. ఎన్నో జన్మల సుకృతఫలం.
ఎన్నో మంచి పాటలని మనకందించిన గురువుగారు చలపతిరావు గారు భౌతికంగా మన మధ్య లేకపోయినా ఆయన సంగీతం మనలందర్నీ జీవితాంతం వెంటాడుతూనే ఉంటుంది. ఆయన కుటుంబ సభ్యులందరూ జీవితాంతం ఆయురారోగ్యాలతో కలకాలం సుఖంగా ఉండాలని భగవంతుని ప్రార్థిస్తున్నా!
తాతినేని చలపతిరావు గారికి వీణ బాగా అలవాటు. ట్యూన్ చేయవలసి వచ్చినా సరే వీణపైనే త్వరగా పలికేది ట్యూన్.
1974 – 75లో హైదరాబాద్ రవీంద్రభారతిలో ఆయనకు ఘన సన్మానం జరిగింది. అది ఆయన సినీ రజతోత్వవ సభ. ఆ సభను నేటి నిర్మాత అర్.వి.రమణమూర్తి నిర్వహించారు. సాధారణంగా అటువంటి సభలో ఎవరైనా సరే అన్నీ తన పాటలే ఉండాలని కోరుకుంటారు. కానీ చలపతిరావుగారు అలా అనుకోలేదు. తన అభినందన సభకు వచ్చిన సంగీత దర్శకులు, గాయనీ గాయకులు అందరూ మరిచిపోలేని విధంగా ఆ సభ జరగాలని కోరుకున్నారు. ఆ ప్రకారమే జరిగింది కూడా! ఎస్.రాజేశ్వరరావు, ఎస్.హనుమంతరావు, మాస్టర్ వేణు, పెండ్యాల, సుసర్ల దక్షిణామూర్తి, కె.వి.మహదేవన్, జి.కె.వెంకటేష్, రాజన్-నాగేంద్ర, సత్యం, చక్రవర్తి, బాలు, ఆనంద్, రమేష్, సుశీల, జానకి, వసంత, ఎల్లారీశ్వరి, రమోలా, షరావతి ఇంకా ఎందరో గ్రూప్ సింగర్స్ ఇలా స్టేజంతా నిండిపోయింది. వచ్చిన వారి కన్నుల పండుగ… వేచిన వారికి వీనుల విందు… అదీ కొత్త రకంగా…
అదెలా అంటే… ఒకొక్క సంగీత దర్శకుడు స్టేజి మీదికి వచ్చి చలపతిరావు గారిని అభినందించి వెళ్ళాలి. అలా వచ్చినవారు తాము స్వరపరచగా హిట్ అయిన ఓ సినీ గీతాన్ని ఆ సభకు హాజరైన గాయనీ గాయకులతొ పాడించి మరీ వెళ్లాలి.
అందులో ముఖ్యంగా అందర్నీ ఆకట్టుకున్నది, అలనాడు సుసర్ల దక్షిణామూర్తి సంగీత దర్శకత్వంలో లతా మంగేష్కర్ పాడిన ‘నిదురపోరా తమ్ముడా’ పాటని అదే సుసర్ల గారి నిర్వహణలో శ్రీమతి ఎస్.జానకి పాడడం, ఆ సభకు హాజరైన వారెవ్వరూ మరచిపోలేని మధురానుభూతిని అందించిన చలపతి గారిని కొనియాడని వారు లేరానాడు.
 
