విశ్లేషణ: టేకుమళ్ళ వెంకటప్పయ్య

మనం ఎవరు?  ఎందుకీ భూమి మీద జన్మించాము? జన్మించక ముందు మనం ఎవరు?  ప్రతి మనిషీ  ఈ జననమరణాల చక్రంలో ఓ ఆటబొమ్మేనా?    అన్న సంశయాలు అన్నమయ్యను నిత్యం చుట్టుముడుతూనే ఉండేవి.  ఈ విషయాలను పలుపలు విధాలుగా తర్కించి శోధించి ఆయా విషయాలను సంకీర్తనలరూపం లో మనకందించిన మహానుభావుడు అన్నమయ్య. బాల్యం నుండి జీవ బ్రహ్మైక్యం వరకు సాగే  ప్రస్థానంలో మానవ అంతరంగం యొక్క పాత్ర చాలా ప్రధానమైనదని చెప్తూ.. ఈ వింత చక్రంలో, అంతర, బాహ్య పరిధులను అతిక్రమించక, అంతా పరమాత్మదనే నిస్సందేహమైన ధృఢ భక్తిని గ్రహించి జన్మ పరంపరలనే ఈ సంసార సాగరాన్ని దాట వలసిఉన్నదని సందేశమిస్తూ, ఈ లౌకిక జగత్తంతా పరమాత్మదేనని శ్రీవేంకటేశ్వరుడే అంతర్యామి అని పదే పదే భావించడం లో ఎంతో అర్ధమూ..పరమార్ధమూ మన బతుకుకు  ఉందంటాడు అన్నమయ్య.  యౌవనంలో నిగ్రహించలేనప్పుడు ఇంద్రియాలు వాటి విషయాలతో తాదాత్మ్యం చెందడం,  తన శరీరానికున్న ప్రజ్ఞ, పటిమా, అనుకుని  భ్రమ పడి విర్రవీగడం.   చివరకు జవసత్వాలు బలహీనమై, జీవునిచే తోసివేయ బడుచునప్పుడు,  ఉద్ధరణకు, భగవంతుని కరుణ వలన, అతని పూర్వ పుణ్యాల  ఫలితంగా అంతరాత్మకు శరణాగతుడై, స్వస్థ చిత్తుడై, అంతా తన ప్రజ్ఞ అనే అజ్ఞానం నశించి మనసును అంతర్ముఖం చేసుకొని ఆత్మారాముడై బ్రహ్మంలో రమిస్తాడంటాడు ఈ కీర్తనలో  అన్నమయ్య.
పల్లవి: ఎవ్వరివాడో యెఱుగరాదు
అవ్వలివ్వలిజీవు డాటలో పతిమే 
చ.1. ధర జనించక తొలుత తను గానరాదు
మరణమందినవెనుక మఱి కానరాదు
వురువడి దేహముతో నుందినయన్నాళ్ళే
మరలుజీవునిబదుకు మాయవో చూడ ||ఎవ్వరి||
చ.2. యిహములో భోగించు నిందు గొన్నాళ్ళు
మహిమ పరలోకమున మలయు గొన్నాళ్ళు
తహతహల గర్మబంధముల దగిలినయపుడే
అహహ దేహికి బడుచులాటవో బదుకు  ||ఎవ్వరి||
చ.3. సంతానరూపమై సాగు ముందరికి
కొంత వెనకటిఫలము గుడువ దా దిరుగు
యింతటికి శ్రీవేంకటేశు డంతర్యామి
అంతి నితనిగన్నబదుకువో బదుకు  ||ఎవ్వరి||
(ఆ.సం.(1980) 95 వ రేకు. కీ.సం.471)
విశ్లేషణ:
పల్లవి: ఎవ్వరివాడో యెఱుగరాదు
అవ్వలివ్వలిజీవు డాటలో పతిమే 
ఓ జీవుడా! నీవెవరు? ఈ జన్మలో ఆమెకు భర్త,  వారికి తండ్రివి…వీరికి తాతవు. మరి ఇవన్నీ శాశ్వతమైన బంధాలేనా? అన్న ప్రశ్నకు ఆ దేవదేవుని ఆటలో మట్టి   బొమ్మలం మనం అని తెలుస్తుంది. బొమ్మ విరిగి పగిలిపోగానే మన యాత్ర పరిసమాప్తమౌతుంది. ఆ  విషయం గ్రహించలేను అశక్తులం మనం. ఆట బొమ్మలాంటి జీవితం శాశ్వతమని భ్రమించి ఎన్నో కలలు గంటాము. కలవీగిపోగానే.. శరీరం పడిపోగానే.. అకస్మాత్తుగా ఇవన్నీ వదిలేసి వెళ్ళిపోతాము.
చ.1. ధర జనించక తొలుత తను గానరాదు
మరణమందినవెనుక మఱి కానరాదు
వురువడిదేహముతో నుందినయన్నాళ్ళే
మరలుజీవునిబదుకు మాయవో చూడ!
ఓ జీవుడా! విను! నీవు జన్మించకు ముందు నీ గురించి ఎవరికైనా తెలుసా? ఎవరికైనా కనుపించావా?  అలాగే మరణించాక నీవు కనిపిస్తావా? అంతా మూణ్ణాళ్ళ ముచ్చటని తెలీడంలేదా నీకు!  ఎందులకీ తహ తహ? ఎందుకీ తొందర? ఈ శరీరం ధరించినంత కాలమే మన ఈ నాటకం. అంతా మాయ! అమ్మా, నాన్న, తాతా బంధాలన్నీ ఈ తనువుతో ఏర్పడినవే! ఆ విషయం మరచిపోయి ఉన్నన్నాళ్ళూ.. అహంకరిస్తావు.. గర్విస్తావు..సంతోషిస్తావు.. దు:ఖిస్తావు. ఎందుకు?
చ.2. యిహములో భోగించు నిందు గొన్నాళ్ళు
మహిమ పరలోకమున మలయు గొన్నాళ్ళు
తహతహల గర్మబంధముల దగిలినయపుడే
అహహ దేహికి బడుచు లాటవో బదుకు  ||ఎవ్వరి||
ఈ ఐహిక ప్రపంచంలో తాత్కాలికంగా కొన్ని దినాలు భోగ భాగ్యాలు అనుభవిస్తావు. ఇంద్రియ సుఖాలూ అనుభవిస్తావు. ఆ తర్వాత పరలోక ప్రయాణంలో కొన్నాళ్ళు గడిపుతావు. ఈ జననమరణ చక్రమూ..ఇవన్నీ నిత్య సత్యాలని తెలియక కర్మ బంధాలలో  చిక్కుకొని..తగులుకొని ఏవో తహతహలతో గడుపుతూ ఇంకా కావాలి కావాలి అంటూ…అంతా నాదే…నేనే అన్న భ్రమతో జీవి ఆటలాడుతూ తన బతుకని గమనించలేక పోతాడని వాపోతాడు అన్నమయ్య.
చ.3. సంతానరూపమై సాగు ముందరికి
కొంత వెనకటి ఫలము గుడువ దాదిరుగు
యింతటికి శ్రీవేంకటేశు డంతర్యామి
అంతి నితనిగన్నబదుకువో బదుకు !
జీవి సంతానాన్ని కని ముందు జన్మలలో జేసిన పుణ్యఫలాల వల్ల ఆ ఫలితాలనుభవిస్తూ ముందుకు సాగిపోతూ ఉంటాడని చెప్తూ కర్మ సిద్ధాంతం గురించి చెప్తాడు. కర్మ సిద్ధాంతం ప్రకారం జరగాల్సినది జరగక మానదు. అలాగే జరగాలి అని రాసి ఉన్న దాని నుంచి ఎవ్వరూ తప్పించుకోలేరు. జరిగేది ఆపలేరు. జరగనిది మన ప్రయత్నం చేసినా జరగదని అర్థం.  కర్మను కర్మచేతనే జయించాలి. పూర్వం చేసిన కర్మను దానివల్ల వచ్చే ఫలితాన్ని అదృష్టమని, దైవికమని పిలుస్తుంటారు. “విహన్యాద్దుర్బలం దైవం పురుషేణ విపశ్చితా” అనే వ్యాసుని వచనం పూర్వ కర్మను ప్రస్తుత కర్మచే జయించ వచ్చనే అభిప్రా యాన్ని బలపరుస్తుంది.  వీటన్నిటికీ లోపల నివసించే జీవాత్మ అంతర్యామిగా నిలిచి ఉన్నప్పటికీ,  శ్రీ వేంకటేశ్వరుని గమనిచలేకపోతాడు. ఆ శ్రీనివాసుని, పరంధాముని గన్న బతుకే బతుకు అంటూ ముగిస్తాడు అన్నమయ్య.
విశేషాంశములు:  కర్మ మూడు విధాలు. ప్రారబ్ధం, సంచితం, ఆగామి.
ప్రారబ్ధం: ప్రారబ్ధం అంటే… పూర్వ జన్మలో మనం చేసిన కర్మను ఫలితం అనుభవించడం ప్రారంభించింది. ప్ర – ఆరబ్ధం:    ఇంతకు ముందే ఆరంభింపబడింది. దానిని జయించ శక్యం కాదు. విడిచిపెట్టిన బాణం యొక్క మార్గాన్ని మళ్లించడం అంత సులభం కాదు.
సంచితం: సంచిత కర్మ అంటే పూర్వం చేయబడి నిల్వవున్నది.
ఆగామి: ఆగామి  అంటే రాబోవుకాలంలో పరిపక్వయ్యేది. మన సత్ప్రవర్తన ద్వారా ఆగామి మంచిగా మలచుకోవచ్చు. మన ప్రతి క్రియల ద్వారా దుష్టమైన సంచిత కర్మను తొలగించుకోవచ్చు. దుష్టదశ వచ్చేవరకు ఆగి దుష్టఫలితాన్ని అనుభవించడం ప్రారంభించిన తరువాత దాన్ని తొలగించుకోవడం అనేది అనారోగ్యం వచ్చాక మందు పుచ్చుకోవడం లాంటిది. 
ముఖ్యమైన అర్ధాలు:
పతిమ = ప్రతిమ, బొమ్మ; ఉరువడి = శ్రీఘ్రం, వేగం; అంతర్యామి = లోపల నివసించేవాడు.	
రచన: నాగులవంచ వసంతరావు   
…….
ఆత్మవీర లేవర! అజ్ఞాన పథము వీడరా!
సకల జీవరాసులలో స్వామిని దర్శించరా!
బుల్లి బుల్లి నడకలతో బాల్యమంత గడిచిపోయె
చిట్టి చిట్టి మాటలతో చిరుప్రాయం కరిగిపోయె
విద్య ఉద్యోగమంటు విదేశాలకేగినావు
ఉద్యోగం దొరకదాయె ఊడిగాలు తప్పవాయె
డాలర్లు, యూరోలు పౌండ్లెన్నో పంపినావు
ముదుసలైన తల్లిదండ్రుల వృద్ధాశ్రమాల జేర్చినావు
పచ్చగ కళకళలాడే పల్లెటూళ్ళు బోసిబోయె
పల్లెలోని జనమంతా పట్నాలకు వలసబోయె
పశు పక్షి జాతి అంతరించె. పల్లెలన్ని మోడువారె
జీవరాశి సమతుల్యత ఘోరంగా మారిపోయె
శిధిలమైన ఇండ్లున్న పల్లెసీమల గాంచినంత
గత వైభవ జ్ఞాపకాలు గుండెను పిండేస్తాయి
యవ్వనంపు పొంగులలో, ఇంద్రయాల  పరుగులలో
ఎండమావి సుఖములకై  వడివడి దరిజేరినావు
సుందర దేహంబు జూసి చిందులెన్నో వేసినావు
అంతరాత్మ ప్రభోదాన్ని అణగదొక్క జూసినావు
పెదవిపైన చిరునగవులు మనసులోన ద్వేషాగ్నులు
కపట నాటకంబులతో జీవితమ్ము సమసిపోయె
ప్రతిమల పూజించనేర్చి ప్రాణుల హింసించినావు
సకల జీవరాసులలో స్వామిని దర్శించలేక
బలంబాగ వస్తుందని జీవులారగించినావు
చావు దగ్గరైనవేళ చతికిలబడి పోయినావు
బలంబేడ బోయెర నీ బతుకేమైపోయెర
శాకాహారంబులోనే శక్తున్నది చూడర	
గుడులు గోపురాలంటూ దేశమంత తిరిగినావు
గుండెలోని దైవాన్ని గాంచలేకపోయి నీవు
తానె దైవంబన్న తత్త్వంబును దెలియలేక
కస్తూరి మృగంవోలె కంగారుగ తిరిగినావు
గురువే మన సర్వస్వం పెద్దలు మన అస్తిత్వం
సకల జీవరాసులను ప్రమించుట మన తత్వం
త్రగుణాలలొ జిక్కినీవు తిప్పలెన్నొ బడుచుంటివి
మాయచేత పెడతన్నులు దండిగనువు దినుచుంటివి
జీవులెనుబది నాలుగు లక్షల దేహాలలో జేరినావు
బహుజన్మల పుణ్యంబున మానవజన్మ మెత్తినావు
కాలమెల్ల కరిగిపోయె వయసేమొ తరిగిపోయె
మృత్యువేమొ ముంచుకొచ్చె బ్రతుకు ఆశచావదాయె
కళేబరంబు గాంచినంత వైరాగ్యం లెస్సబెంచి
స్మశానంబు దాటగనె మాయలొబడి పోతివోయి
మాటవినని మనసుజేరి మాయచేత జిక్కినావు
మానవ పరమార్థమైన జ్ఞానంబును మరచినావు
                                  // ఆత్మవీర లేవర //
రచన: R.V.Prabhu

” మార్కేన్డేయులు “…ఇంజినీరు!!!
“యమరాజు ” ఒక డాక్టరు!!!
ఇద్దరూ ఒకే అమ్మాయిని ప్రేమించారు!!!!!
కానీ ….
చివరాఖరికి …
“మార్కేన్డేయులు” గెలిచాడు !!!
ఎలా????
,,,,,,,,,,,,,
,,,,,,,
,,,,,,,
,,,,,,
,,,,,,,,,,,
,,,,,,,,
,,,,,,,,,,,
,,,,,,,,,,,,,,
,,,,,,,,,,,,,,,
,,,,,,,,,,,,,
,,,,,,,,,,,,
,,,,,,,
,,,,,,,,
,,,,,,,,,,,
,,,,,,,
,,,,,,,,,
,,,,,,,,,
,,,,,,,,
,,,,,,,,,,,,
,,,,,,,,,,,,
“మార్కేన్డేయులు”…
రోజూ ఆ అమ్మాయికి…
ఒక…
“ఆపిల్” పండు ఇచ్ఛేవాడు!!
ఐతే ??!! అంటారా??
యాన్ యాపిల్ ఏ డే కీప్స్ ద డాక్టర్ అవే  కదా మరి!!!!
**********
“ప్రేమ కధా చిత్రం”
“ఐ లవ్ యు” తో ….
మొదలైన ప్రేమ….
“ఐ ఫోన్” అడగటం తో…
అంతమై పోయింది!!!
ప్చ్!!
**********
“ప్రభు దేవ్” యోగా శిక్షణ తరగతులు!!
“మీ తల ని …
పైకి , కిందకి…వూపండి !
పొరపాటున కూడా …
ఎడమ పక్కకి…
కుడి పక్కకి….
వూపకండి !!
ఈ యోగా ప్రక్రియ లో మీరు జీవితాంతం…
“హ్యాపీ” గా వుంటారు!!
గమనిక:  ఈ యోగ …భార్య “సమక్షం” లో చెయ్యాలి!!
రచన: శ్రీనివాస్ ఈడూరి 
సినిమాలోనా శ్రీదేవొస్తే కళ్ళను మూస్తది నాపెళ్ళం
పక్కింటామెతో పళ్ళికిలిస్తే తాటలు తీస్తది నాపెళ్ళం 
వంటావార్పూ చేసేవేళల తనదే ఇష్టారాజ్యమురా
గులాబ్జాం కావాలంటే గుమ్మడిహల్వా చేస్తది నాపెళ్ళం
సీరియల్సుకే టీవీ అంటే సాగేదెట్టా నా బతుకూ
క్రికెట్టుమ్యాచు ఉన్నది అంటే రిమోటు దాస్తది నాపెళ్ళం
కప్పుడు టీకే ఇంటెడు చాకిరి తప్పదు నాకూ ప్రతిరోజూ
బట్టలు బాగా మెరవకపోతే ఉతికారేస్తది నాపెళ్ళం
చట్టాలెన్నో ఉన్నాగాని మగోడి బతుకే మారట్లేదు
నోరే తెరిస్తే నన్నూ రోజా షోకే తెస్తది నాపెళ్ళం
బొత్తిగ ఇంట్లో కూచోనుంటే మనసుకి ఉండదు విశ్రాంతి
ఫ్రెండ్సుని కలిసే వస్తానంటే రూపాయిస్తది నాపెళ్ళం
బొమ్మాబొరుసూ ఉంటేగానీ నాణెం అనరూ ఈడూరీ
ఏదేమైనా గానీ చివరికి మనసే దోస్తది నాపెళ్ళం
రచన : శ్రీనివాస భరద్వాజ కిశోర్
భగవంతుని సృష్ఠిలో             —     అసమానమైన సుందరి
అనంతమైన    విశ్వంలో         —     జగదేక సుందరి
విశ్వసుందరి   విశ్వసుందరి  విశ్వసుందరి
పాలపుంతయే  పూలుగ చేరిన నల్లని ఆకాశపు తివాసిపై
వయ్యారం నయగారం కలిపి  – రాజహంసలా నడిచేనే ఆ
దివ్య సుందరే   విశ్వసుందరి
విశ్వసుందరి విశ్వసుందరి  విశ్వసుందరి
లావణ్యానికి ముగ్ధుడై  ఒక – క్షణమైనా కనురెప్పలు వాల్చక
కిరణాలను సంధించి సూర్యుడు – ఎవరినైతె చూసేడో ఆ
సుందరాంగియే విశ్వసుందరి
విశ్వసుందరి  విశ్వసుందరి విశ్వసుందరి 
పదహారు కళలుగల నెలరేడు – ఇరువదేడు తారలనే కాదని
చల్లని చూపూ చిరునవ్వుతో – ఎవరి చుట్టు తిరిగేడో ఆ  –
అసమాన సుందరే    విశ్వసుందరి
విశ్వసుందరి  విశ్వసుందరి విశ్వసుందరి 
వయస్సు ఎన్నో యుగాలు ఐనా – రోజూ పెరిగే వర్ఛస్సుతో
నిత్య యవ్వనపు సొగస్సుతో – ఎవరైతె  వెలిగేరో ఆ  –
సుందరాంగియే విశ్వసుందరి
విశ్వసుందరి  విశ్వసుందరి విశ్వసుందరి 
నాగలితో తన తనువు చీరినా – విషాలతో కలుషితం చేసినా
చిరునవ్వుతోటి ధాన్యమునిచ్చి –  ఆకలెవరు తీర్చేరో -ఆ
చల్లని తల్లే విశ్వసుందరి
విశ్వసుందరి  విశ్వసుందరి విశ్వసుందరి
అస్త్రాలు వాడి పెళ్ళగించినా – యంత్రాలతోటి కడుపు చించినా
కన్నబిడ్డలకు రాసులు రాసులు వజ్రాలెవరిచ్చేరో ఆ
బంగరుతల్లే విశ్వసుందరి
విశ్వసుందరి  విశ్వసుందరి విశ్వసుందరి 
తనువంతా పాషాణమే ఐనా గుండెఅగ్నిగుండమే ఐనా
చల్లని నీరూ ప్రాణవాయువుల  ప్రాణికోటికెవచ్చేరో ఆ
జగజ్జననియే విశ్వసుందరి
విశ్వసుందరి  విశ్వసుందరి విశ్వసుందరి
నీలి సముద్రాలే  చీరలు  – అడవులెడారులు రవికెలు
పారే నదులే ఆభరణాలు – మంచుకిరీటము గా కలిగిన ఆ
సుందరాంగియే   విశ్వసుందరి
విశ్వసుందరి విశ్వసుందరి  విశ్వసుందరి
భగవంతుని సృష్ఠిలో              —     అసమానమైన సుందరి
అనంతమైన    విశ్వంలో         —     జగదేక సుందరి
రచన: శ్రీనివాస్ దెంచనాల
బిర్లామందిర్  మెట్లకింద నీ మంచువెచ్చని పొట్ట ముడతలపైన
నైటింగేల్  తెల్లగౌనూ తెల్లసాక్సూ కలవని మోకాలి సొట్టల లోపల
ఇందిరాపార్కు పొదల పక్కన
నీ ఒక్కగానొక్క వజ్రపుమాటకై బానిసించినప్పుడు
తపస్సించినప్పుడు
శంభూకునివలె—
–ఉరి కి ముందు కథ–
వాడికి వొక్కసారి పెరుగన్నం తినిపించి వాడి అమ్మాయ్యల పేగులు కత్తిరిగియ్యగలదా
అదే ఆమె అదే అతణ్ణి అరవైకోట్ల సార్లు ఖతం చెయ్యగలదా
కోటి కారణాలు
ఒక్కటే రూపాయి
ఒక్కతే పాప
కలగన్నానా నేమాత్రం
మాలమాద్గుల వడ్లకమ్మరి గోండుకోయల డెక్కలెరకలి గొల్లమంగలిలతో
నెలలు నెలలు తిరగాడే  సొరగమొకటుoదని
అంబా పరాకు జగదంబా పరాకు అని పాడుకొందునని
నొప్పి నాన్న బ్రహ్మయ్యాచారికి తెలుసు
సుమనుడికి తెలుసు అసురుడికి తెలుసు
పైడి తైరేష్ కు తెలుసు సైదాచారికి తెలుసు
బావాకారంత్  బాపూజీ కి తెలుసు హబీబ్ తన్వీర్ కు  తెలుసు
ఆడదొక శాపం
స్త్రీ వొక శోకం అనే ధైర్యం లేదు గాని
ఇక సెలవ్ లోకానికి
సకల మహిళాలోకానికి
రచన:- విజయ్ కోగంటి
ప్రతి కలా ఒకేసారి
విచ్చుకుంటుంది.
ఒకోసారి సంపూర్తిగా,
మరికొన్నిసార్లు సందిగ్ధంగా!
కొన్ని వెన్నెలలూ
కొన్ని కలువలనే
తాకుతాయి.
కొన్ని భావాలు
కేవలం ఒక వైపు నుంచే అర్ధం కావు.
వాటి నీడలనూ పలకరించాలి.
కొన్ని మనసులే
జ్ఞాపకాలను పరిమళంలా
అద్ది పోగలవు
నీవూ అంతే
నీడ దొరకని భావంలా
ఒకోసారి వెన్నెలవౌతూ
ఒకోసారి కలవౌతూ
వీడని పరిమళమౌతూ…


 
 
 









