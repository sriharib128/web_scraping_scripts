












రచన: ఉమాభారతి కోసూరి	
 
ఉన్నట్టుండి అర్ధమయింది.  నాకు ఇలా సీమంతం కూడా ప్లాన్ చేసింది చిత్ర అని.  చిత్ర, రమణిల వంక చూసాను.  చిరునవ్వులే జవాబుగా నన్ను నడిపించుకుని లోపలి వరకు తీసుకువెళ్ళారు.
శ్యాం, ఆనంద్, నాన్నగారు, మామయ్య కూడా కాస్త ఎడంగా నిలబడి ఉన్నారు.  దూరం నుండే వారికి  రమణి నమస్కారాలు తెలిపింది….
**
అంతా కలిసి నా ‘సీమంతం’ నిర్వహించారు. పద్ధతిగా, గాజులు వేయించారు. అమ్మ, అత్తయ్య, మిగతా పెద్దవాళ్ళ నుండి ఆశీర్వాదాలు కూడా అందాయి.
అతిముఖ్యమైన అంశం అంటూ, శ్యాం చేత  అక్షతలతో పాటు  మెడలో నల్లపూసలు, పూలుదండ వేయించారు.
ఎంతో శ్రావ్యంగా సాగిపోతున్న మధురాలాపనలో ‘ఈ అతిముఖ్యమైన అంశం’ మాత్రమే ఓ అపశ్రుతి దొర్లినట్టుగా అనిపించింది. ‘పెళ్ళైన  రోజు నుంచి  నా జీవితంలో అశాంతి నింపి,  నాకు, నా బిడ్డలకి అపాయాలు కల్పిస్తూ,   పైశాచికంగా నాపై అత్యాచారం చేసే ఈ పెద్దమనిషి శ్యాంకి, కనువిప్పు కలిగేలా దేవుడే బుద్ధి చెప్పాలి’ అనుకుంటూ కోపంతో  మౌనంగా అయిపోయాను.
**
సందీప్ పుట్టినరోజు వేడుకలయ్యాక  అలసిపోయి  ఇల్లు చేరాము.
ఆ రాత్రి చిత్ర దగ్గరే ఉండి, మరునాడు ఇంటికి వచ్చింది రమణి.  రమణి ఢిల్లీ  రాక పట్ల అందరూ సంతోషం వెలిబుచ్చారు.
సందీప్ ని దగ్గరికి పిలిచి, “అరేయ్ హీరో, నీ బర్తడే పార్టీ  కోసమే హైదరాబాద్ నుండి వచ్చాను. నాతో మాట్లాడకుండా తిరుగుతున్నావే! ఇలా వచ్చి కూర్చుని నాకు కబుర్లు చెప్పు” అంటూ మొహాన పడుతున్న వాడి జుట్టు పైకి తీసింది రమణి.
“మొత్తానికి, మీ ముగ్గురు తరుచుగా ఇలా కలవడం బాగుందమ్మా” అన్నారు నాన్న.
రెండురోజులు మా ఇంట గడిపాక, మూడోరోజు అమ్మావాళ్ళతో పాటు రమణి కూడా తిరిగి హైదరాబాద్ వెళ్ళిపోయింది.
**
 చెకప్ కి, సందీప్ ని డాక్టర్ దగ్గరికి తీసుకొని వెళ్లాను.
ఎదుగుదల డబ్బై శాతంలో ఉన్నాడని, ఎడమ కన్ను చూపు నలభై శాతం మాత్రమే సరిగ్గా ఉందనీ, కుడి కన్ను పూర్తి ఆరోగ్యంగా ఉండడం వల్ల బాబుకి పెద్దగా ఇబ్బంది అనిపించక పోవచ్చని నిర్ధారించారు.  ఎడమకంటి దృష్టి మెల్లగా మెరుగయ్యే అవకాశం ఉందనీ, రిపోర్ట్ లో తెలిపారు.
మునుపటి ‘మణికట్టు ఫ్రాక్చర్’ దృష్టిలో పెట్టుకొని, సందీప్ ఎదుగుదల విషయంలో పిల్లల స్పెషలిస్ట్ ని చూడమని  సూచించారు..
వారి  సూచనల ప్రకారం సందీప్ కి ఆహారం, మందులు  ఇవ్వడం చేస్తున్నాను.  ఈత… శరీర దృఢత్వానికి తోడ్పడుతుందని కూడా సూచించారు..
**
ఇంటికి వచ్చి అత్తయ్యకి, మామయ్యకి సందీప్ విషయం వివరించాను. బాబుకి తగిలిన దెబ్బల వల్లే ఈ రోజు వాడి కంటిచూపుకి, వాడి ఎదుగుదలకి కూడా ఆటంకం  కలిగిందని, ఆ దెబ్బలకి కారణం బాబు తండ్రి శ్యాం అని కూడా వాళ్ళతో అన్నాను.
వాళ్ళు ఆసక్తిగా విన్నా .. మౌనంగా ఉండిపోయారు.
**
రోజ్-విల్లాలో సీమంతం జరిగి,  అప్పుడే  నాలుగునెలల అవుతుంది.  ఒక్కింత ఆయాసం తప్పించి బాగానే ఉన్నాను.   కాస్త ముందే డెలివరీ అవ్వచ్చని అన్నారు డాక్టర్.
**
తెల్లారితే సంక్రాంతి అనగా, నాకు ప్రసవ నొప్పులు మొదలయ్యాయి.
సందీప్ పుట్టిన హాస్పిటల్లోనే, రెండోమారు అందమైన పాపకి తల్లినయ్యాను.  బంగారపు బొమ్మలా ఉందని శ్యాం సహా అందరూ పొంగిపోయారు.
చిత్ర, ఆనంద్ ల సంతోషాలకి అవధులు లేవు.  పాప తమ గాడ్-చైల్డ్  అంది చిత్ర.  వారి ఆప్యాయత నాకూ కొండంత బలానిచ్చింది.
హాస్పిటల్ కి వచ్చినప్పుడల్లా  పాపని పొదవి పట్టుకుని కూర్చుంటారు  శ్యాం. ‘సంక్రాంతి లక్ష్మి’  పుట్టిందంటూ హాస్పిటల్లో అందరికి స్వీట్స్ పంచారు.
**
ఐదవ రోజు పాపతో ఇంటికి వచ్చాను.  ఆపరేషన్ అవడం వల్ల ఓ వారంరోజులు  నా కూడా నర్స్ ఉండాలని డాక్టర్ ఆదేశించారు.  క్రింద అంతస్తులో ఇప్పుడున్న గదిలోనే పాప ఉండేలా ఏర్పాటు చేయించాను.
పాపతో సాయంగా ఉంటుందని శాంతమ్మని మళ్ళీ కొలువులో పెట్టారు అత్తయ్య.
సందీప్ ని వెన్నంటే ఉంటూ, వాడి పనులు చేయడానికి విశాల అనే మరో ఆయాని పెట్టాము. వాడిని కంటికి రెప్పలా చూసుకోవడమే తన పనని సూచించాను.
పాపని ఎత్తుకోవాలన్నా, ఆడుకోవాలన్నా, నా ఎదుటే గడపేలా ఇంటిల్లిపాదికీ అలవాటు చేసాను….. 
“నీకు వొంట్లో తేలికయ్యాకే, పాప నామకరణం మూడో నెలలో అయినా పెట్టుకోవచ్చు.  తొందరేమీ లేదు”  అన్నారు అత్తయ్య.  అమ్మావాళ్ళకి  ప్రయాణాల ప్రయాసలు తగ్గించాలని,  కొంచెం ఆగి ఒకేసారి పాప నామకరణమప్పుడు రమ్మన్నాను.
**
మరో ఆరువారాలకి పూర్తిగా కోలుకున్నాను.  మళ్ళీ  అన్ని బాధ్యతలు నావే నని అత్తయ్యకి గుర్తుచేసాను. ఆవిడని విశ్రాంతి తీసుకోమని కోరాను.
శుక్రవారం నాడు పొద్దున్నే, పిల్లలని తీసుకుని అత్తయ్యతో అమ్మవారి గుడికి వెళ్ల్లాను.  పేరుపేరునా అన్ని మూర్తులకి అర్చన చేయించి ప్రశాదాలు అందుకున్నాను. తిరిగి వస్తూ మార్కెట్ లో ఆగి, శ్యాం కి మామయ్యకి ఇష్టమైన కూరలు, స్వీట్స్ తీసుకుని ఇల్లు చేరాను…
**
సాయంత్రం భోజనాల దగ్గర  పాప నామకరణం గురించి మాట వచ్చింది.
ఇదే మంచి సమయం అనుకొన్నాను.
“చిత్ర, ఆనంద్ ఈ కుటుంబానికి  సన్నిహితులు.  నాకు చాల కావల్సిన వారు. ఆనంద్ ని అన్నయ్యగా భావిస్తున్నాను. పాపకి నామకరణం చేసే అవకాశం వాళ్ళిద్దరికి కల్పించాలని నా మనసులోని కోరిక” అంటూ అత్తయ్య వంక చూసాను.
ఐదు నిముషాలైనా, ఆ ముగ్గురిలో ఎవరు ఏమీ అనలేదు.
 	“ఏమంటారు? మీకు ఇష్టం లేకపోతే, సరే. మానేస్తాను. ఏదో ఒకటి చెప్పండి” అన్నాను.
“దాని దేముంది? నీ కిష్టమైతే అలాగే కానీ” అన్నారు శ్యాం.
“మీకేమన్నా అభ్యంతరమా?” అన్నాడు శ్యాం అత్తయ్యవాళ్ళతో.
అంత ఉత్సాహంగా కాకపోయినా,  “అలాగేనమ్మా, మాదేముంది! మీ ఇద్ధరూ సరేననుకుంటే, మాకేమీ పర్వాలేదు” అంది అత్తయ్య.
భోజనాలయ్యాక, నా గదిలోనికి వచ్చారు శ్యాం. బాత్రూంలో కాళ్ళు  చేతులు కడుక్కొన్నాక పాపని చేతుల్లోకి తీసుకొని ఎదురుగా సోఫాలో కూర్చున్నారు.
  	పాపని ముద్దులాడుతూ,  “అచ్చంగా నీలా  అందంగా ఉంది పాప.  ఏం పేరు అనుకుంటున్నావు మన పాపకి?” అంటూ నాతో మాట కలపాలని ప్రయత్నిస్తున్నారు.
పాప బట్టలు మడతలు వేస్తూ, “మీ ఇష్టమైన పేరుంటే చెప్పండి” అన్నాను ముక్తసరిగా.
అక్కడినుంచే,  “అమ్మా, అమ్మా” అంటూ అత్తయ్యని పిలిచారు శ్యాం.
అత్తయ్య వెంటనే వచ్చారు.
“ఇలా వచ్చి కుర్చోమ్మా,  పాపకి  ఏం పేరు పెడదాము? నువ్వు చెప్పు” అడిగారామెని శ్యాం.
కాసేపు ఆ పేరు ఈ పేరు అంటూ తర్జనా పడ్డారు.
ఐదు నిముషాలకి, “పాపకి ‘వేద’ అనే పేరు బాగుంది.  ‘వేద ప్రసాద్ మధురై’.  ఎలా ఉంది?” అడిగారు శ్యాం.
అప్పుడే గదిలోకి వచ్చిన మామయ్య, ఆ పేరు విని, “ఏమ్మా నీలా, మరి నీకు నచ్చిందా ?” అనడిగారు.
తడుముకోకుండా వెంటనే, “బాగుంది, అ పేరు పాపకి” అన్నాను.
చిత్ర, ఆనంద్ ల చేతులమీదుగా పాప నామకరణం జరపించడానికి  ఒప్పుకోడం, గదిలోకి వచ్చి పాప పేరు గురించి మాట్లాడ్డం, నాతో సఖ్యతకి శ్యాం చేస్తున్న ప్రయత్నమేనని అర్ధమయ్యింది.
శ్యాంకి తన  ప్రవర్తన సరైనది కాదని జ్ఞానోదయం అయుండవచ్చా? అనిపించింది ఓ క్షణం….‘నాదెంతటి అత్యాశ?’ అని మరుక్షణం నవ్వుకున్నాను..
‘నా మనస్సు ఏనాడో ముక్కలైంది.  కనీసం మనుగడకి అవసరమైన సరళత్వం లేని భర్తతో ఎలా పొంతన కుదుర్తుంది?  లేదంటే జీవితంలోని ఎన్నో అందాలు, ఆనందాలు పరస్పరం పంచుకోవాల్సిన మనిషి కదా! నా ఖర్మ! అనుకొని నిట్టూర్చాను.
**
రాత్రి  భోజనాలయ్యి పాపని  పడక మీదకి చేర్చాక, చిత్ర నుండి ఫోన్ వచ్చింది..
	“నీలమ్మా, రేపు పొద్దున్నే మీ ఇంటికి వస్తాను. నిన్ను పికప్ చేసుకొని,  నేను నిర్వహిస్తున్న ‘స్త్రీ – మానోవికాసం’  సెమినార్ కి వెళదాము.  వీలు చేసుకొని నువ్వు నాతో తప్పక రావాలి.  పాపని చూసుకోను విశాల, ఆయమ్మ కూడా ఉన్నారుగా! మూడింటికల్లా ఇంటికి వచ్చేయచ్చు” అంది చిత్ర.
ఓ క్షణం ఆలోచించాను.  ఆసక్తికరంగానే అనిపించింది.  పైగా నన్ను ప్రత్యేకంగా చిత్ర రమ్మంటుంది.  “అలాగే,  పొద్దున్నే సందీప్ స్కూల్ కి వెళతాడు.  నువ్వన్నట్టు  పాపని  అత్తయ్య, శాంతమ్మ చూస్తారు.  టైం చెప్పు.  తయారయి ఉంటాను”  అన్నాను.
**
పొద్దున్నే చిత్ర వచ్చినప్పుడు, అత్తయ్య ముందు గదిలోనే ఉన్నారు.  
కాఫీ కప్పు చిత్రకి  అందిస్తూ  “నువ్వు, ఆనంద్ – పాపకి నామకరణం చేయాలని మా అందరి కోరిక” అన్నాను.  ఆనందంతో అరవిందంలా విచ్చుకుంది చిత్ర ముఖం.  ఆశ్చర్యపోయింది.  ఆపైన  వెంటనే ఆనంద్ కి చెప్పాలంటూ అతనికి ఫోన్ చేసింది.
చిత్ర హడావిడి తగ్గాక గబగబా కాఫీ తాగేసి, అత్తయ్యకి చెప్పి సెమినార్ కి బయలుదేరాము.
**
‘రాష్ట్ర  స్త్రీ-సంక్షేమ సంస్థ భవనం’ లోని ఓ మీటింగ్ హాల్లో  ఇరవైమంది స్త్రీలు సమావేశమయ్యారు.  ఓ పక్కగా టేబిల్ మీద టీ – కాఫీ – ఫ్రూట్స్ పెట్టున్నాయి.
మేమెళ్లిన పావుగంటకు సమావేశం మొదలైంది…..
డాక్టర్. చిత్ర ఆనంద్ గా తనని పరిచయం చేసుకుంది చిత్ర…..
“ఈ రోజు తమ సమస్యలని తోటి వారితో పంచుకుని, పరిష్కార దిశగా పయనించడానికి పదిహేను మంది సిద్దమయ్యారని తెలుస్తుంది. ఒకొక్కరు పది నిముషాల వ్యవధిలో నిస్సంకోచంగా మాట్లాడండి. మీకు సహాయ పడడానికి, మీ సమస్యని ఎదుర్కొనే ధైర్యం మీలో కలగించడానికి  స్త్రీ  సంక్షేమ సంస్థ ప్రతినిధిలు, సిబ్బంది, నిపుణులు అందుబాటులో ఉంటారు.
ఓ మనస్తత్వవేత్తగా మీ సమస్యలని తప్పక నేను పరిశీలించి సహాయం చేయగలను,” అంటూ అక్కడ చేరిన వారిని ఉద్దేశించి, చర్చకి నాంది పలికింది చిత్ర.
తరువాతి గంటన్నర సేపు మాట్లాడిన పదిమంది – ఒకొక్కరుగా, తమ ఇంట సంసారం అనే ముసుగులో తామెంత క్షోభ పడుతున్నది వివరించారు.  కొందరు కన్నీళ్ళ పర్యంతమయ్యారు కూడా.
కలలోనైనా ఊహించని సమస్యలతో మానసికంగా క్రుంగిపోతున్న యువతుల జీవితాల్లోకి తొంగి చూసి, వారి వ్యధలు అర్ధం చేసుకుని, వారి సమస్యలకి అద్దం పట్టిన ఆ కార్యక్రమం ఓ కనువిప్పే అనాలి…
ఆఖరున, స్త్రీ సంక్షేమ కార్యదర్శి, అందరికి కొంత సమాచారం అందించింది.
..బాధితులు తమ  సమస్యలని  కూలంకుషంగా  ప్రస్తావించి,  పరిష్కార  దిశగా  నడిచేందుకు,  డాక్టర్. చిత్ర ని సంప్రదించవచ్చని,  బాధిత స్త్రీలకు సాంఘిక, ఆర్ధిక సహాయం కూడా సంస్థ వారు అందిస్తారని..  ఆ సమాచార సారాంశం.
కార్యక్రమం ముగిసాక, ఇంటి దారి పట్టాము.  కారులో  కూడా  ఆలోచిస్తూ  స్తబ్దుగా ఉండిపోయాను.
“ఏయ్ నీలు, ఆలోచిస్తున్నావా? సెమినార్ లో మాట్లాడిన యువతుల గురించే కదూ!  అన్ని సమస్యలకి పరిష్కారాలు ఉంటాయి.  సరయిన పరిష్కార మార్గాన్ని ఎంచుకొని ధైర్యంగా ముందుకు సాగాలి.  ఇలాంటి వారికి  చేయూత నివ్వడానికే డాక్టరుగా నేను చేసే  ప్రయత్నం” అంది చిత్ర.
“నేనూ ఈమధ్యనే ఇక్కడ ఈ వాలంటరీ  సర్వీస్ మొదలు పెట్టాను.  ఇవాళక్కడ  మాట్లాడిన వారిలో  కొందరో, అందరో,  సహాయానికి  నా వద్దకు వస్తారు” అంటూ మా ఇంటిముందు కారాపింది.
“ఈ కార్యక్రమంతో, ఇవాళ మరో ప్రపంచమే చూశాను”  అంటూ కారు దిగాను.
“మన ప్రపంచంలో మాత్రం త్వరలో పాప నామకరణం ఉంది. చాలా ఉత్సాహంగా అనిపిస్తుంది.. ఇవాల్టికి  రెస్ట్ తీసుకో. బై” చెప్పి సాగిపోయింది చిత్ర.
**
            స్త్రీ సంక్షేమానికి సంబంధించిన సమాచారాన్ని, అంతర్జాలంలో పరిశోధనకి  సంబందించిన వెబ్సైట్ల జాబితాని అందించారు సెమినార్ వారు.  కంప్యూటర్ వాడమని ప్రోత్సహిస్తున్నారు.  ఉచిత కంప్యూటర్ శిక్షణ అందిస్తామని కూడా సూచించారు.
            కంప్యూటర్ నాకు కొత్తేమీ కాదు.  దాని వాడకంలో ఇప్పటి వరకు అయితే ఆసక్తి లేదు.  ఆఫీసురూంలో ఉన్న ఒక డెస్క్టాప్, మరో ల్యాప్టాప్ శ్యాం వాడుతారు.  ఈ నాటి సెమినార్ తరువాత మాత్రం  తప్పకుండా నాకంటూ ప్రత్యేకంగా ఓ కంప్యూటర్  కావాలనిపిస్తుంది.
           మానేజర్ గుప్తగారికి ఫోన్ చేసి నా వాడుకకి ఓ ల్యాప్టాప్ తో పాటు  సందీప్ రూంలోకి  డెస్క్ టాప్ అమర్చాలని  చెప్పాను..  రెంటికీ  కావాల్సిన ప్రోగ్రాములు కూడా చెప్పాను.
           “అలాగే మేడమ్.. ఇవాళే ఆర్డర్ పంపిస్తాను. అన్నీ ఏర్పాటు చేయడానికి వీలయినంత త్వరలో ఆఫీసు నుండి మనిషిని కూడా పంపిస్తాను మేడమ్” అన్నారు మూర్తి గారు
**
            పాప పుట్టాక,  వొళ్ళు తేలికవ్వడానికి రెండు పూటలా  నడవడం  మొదలుపెట్టాను.  బరువు తగ్గడానికి అమ్మ అప్పుడప్పుడు ఫోన్లో ఎన్నో చిట్కాలు చెబుతుంది. తేనె నిమ్మరసం తాగమంది.  అదీ ఇదీ అన్నీ చేయడం మొదలు పెట్టాను.
            ఓ పదిహేను  రోజులుగా నా ఆహారంలో వచ్చిన మార్పు చూసి  అత్తయ్య మాత్రం కోప్పడ్డారు.
            “ఏమిటిది నీలు?  అస్సలు తినడం మానేసావు.  నీవేమి వొళ్ళు చేసావని ఇలా కడుపు మాడుస్తున్నావు?    ఇప్పటికీ  నాజుగ్గానే ఉన్నావు.  బలమైన తిండి తినకపోతే,  అందం చందం లేకుండా పోతుంది.  నువ్వు  మంచి ఆహారం తీసుకొని ఆరోగ్యంగా ఉంటేనే,  నా మనవలు కూడా బాగుంటారు”  అన్నారు పళ్ళరసం గ్లాసు నా ముందుంచుతూ.
**
            రాత్రి, పాపని నిద్రపుచ్చుతుంటే నా గదిలోకి వచ్చారు అత్తయ్య.
            “చూడమ్మా,  పాపకి మూడో  నెల వచ్చింది.  ఓ వారంలో అన్ని విధాలా పాప నామకరణంకి మంచి ముహూర్తం ఉంది.  మీ అమ్మ కూడా ఇక ఆగవద్దు, చేద్దామంటున్నారు.  నువ్వు ‘సరే’ అంటే, చిత్ర వాళ్ళకి చెప్పి, ఏర్పాట్లు, పిలుపులు మొదలు పెడదాము” అన్నారు అత్తయ్య.
           “అలాగే అత్తయ్యా.  నాకు  ఓకే.  ఇప్పుడు తీరిగ్గానే ఉన్నాను.  ముందైతే అతిధుల జాబితా సిద్దం చేద్దాం” అన్నాను.
            పాపని విశాలకి అప్పజెప్పి,  ఆ జాబితా తయారుచేయడానికి నోట్-బుక్ అందుకుని అత్తయ్య పక్కన జేరాను.
**
            శ్యాం ఆఫీసుకి, బాబు స్కూల్ కి వెళ్ళాక గార్డెన్ లో కొత్తగా పెట్టిన పాదులకి నీళ్ళు పెట్టాను.  గజేబో లో కూర్చుని  రమణికి ఫోన్ చేసాను. బిడ్డలు కలగడానికి ఫెర్టిలిటీ ట్రీట్మెంట్ తీసుకోవాలన్న నిర్ణయం, ట్రీట్మెంట్ జరుగుతున్నప్పనుండీ  తల్లి నవుతానన్న ఆశాభావం తనకి ఆనందంగా ఉందన్నది రమణి.  దానితో సంతోషాలు పంచుకుంటూ నా పాప నామకరణం ముచ్చట్లు చెబుతుండగా అత్తయ్య హడావిడిగా  నా వద్దకు వచ్చారు.  ఫోన్ పెట్టేసి ఏమయిందని అడిగాను.
          “సుభద్ర అని, దూరపు బంధువు. మీ మామయ్యకి అక్క వరసవుతుంది.
నీకు గుర్తుందో, లేదో..బాబు పుట్టినరోజుకి కూడా వచ్చాడు శ్రీనివాసు. వాడి తల్లే సుభద్ర. ఈ మధ్యనే ఢిల్లీకి వచ్చిందట. కొడుకు  వద్దే ఉంటుందట. అకస్మాత్తుగా నిన్న రాత్రి జబ్బుపడి ఆసుపత్రిలో చేరి, ఇందాకనే గుండెపోటుతో చనిపోయిందట.
            ఇక్కడ మేమే వాళ్ళకి అయినవాళ్ళం. పెద్దవాళ్ళం.  ఫోన్ చేసి సాయం రమ్మని కోరాడు శ్రీనివాసు.  బయలుదేరి వెళుతున్నాము.  మరి ఈ రోజు మనం చేయాలనుకున్న పనులు నువ్వు చేసేయమ్మా. మన ఫంక్షన్ కి ఎక్కువ సమయం లేదు.. మేము రాత్రికి వచ్చేస్తాములే” అంటూ  అంతే హడావిడిగా తిరిగి ఇంట్లోకి  వెళ్ళారామె.
**
నాలుగు రోజుల్లో ఫంక్షన్.  బాగా తెలిసిన వాళ్లనే ఆహ్వానించాము.  అమ్మావాళ్ళు  నామకరణం ముందు రోజు  వస్తున్నారు.  శలవు మీద ఊరు వెళ్ళిన విశాల కూడా ఎల్లుండి కల్లా వచ్చేస్తుంది.
ఇంట్లోకి వెళ్లి, సామాను తెచ్చుకోమని జానకిని సూపర్ మార్కెట్ కి పంపాను.  జీవ, రాము చేత  ముందు హాల్  నుండి బూజులు దులపడాలు మొదలు పెట్టించాను.
కేటరింగ్ వాళ్ళని  కూడా రమ్మని ఫోన్ చేసాను.  వంటల విషయం అత్తయ్య అన్నీ రాసి పెట్టినా, ఆమె ఇంట్లో లేకపోవడం కంగారుగానే ఉంది.
సశేషం
రచన: మన్నెం శారద
“నువ్వేలేరా బాబూ! ఎలాగూ ఆ అమ్మాయి నిన్నే చేస్కోబోతుంది కదా.. నువ్వు ఒప్పుకున్నావు. ఇంకా ఈ తతంగం దేనికి?”
“జస్ట్ ఫర్ థ్రిల్!”
“ఏం థ్రిల్లో. నా ప్రాణం తీస్తున్నావు” అన్నాడు సారథి నవ్వుతూ. శేఖర్ సీరియస్‌గా “చూడు సారథి! మనిషి బ్రతుకులో ఎన్నో లింకులు తెలీకుండానే ఏర్పడుతుంటాయి. నీ స్నేహం నాకు అలాంటిదే. ఈ రోజు మాస్టారి ఆనందం కోసం ఆయన ఆల్లుడిగా జీవితంలోకి ప్రవేశించబోతున్నాను. ఇదీ కొత్త లింకే. కాని ఎటొచ్చే నాన్నగారి యిష్టం లేదే అన్న బాధ నన్ను బాగా పీడిస్తోందిరా బ్రదర్!”
సారథి తమాషాగా మాట మారుస్తూ అన్నాడు.
“ఈ డైలాగులెందుకు గానీ నీకా అమ్మాయిని చూడాలని వుందని చెప్ప్పొచ్చుగా?”
శేఖర్ మనోహరంగా నవ్వేడు.
“ఎంత కట్నకానుకలు లేకుండా నేను సిద్ధపడినా కనీసం ఆ అమ్మాయికైనా చేసుకునేవాడిని చూడాలని వుండదంటావా?”
“నువ్వెప్పుడూ చూడలేదా ఆ అమ్మాయిని?”
“ఎప్పుడో చిన్నప్పుడు చూశేను. సరే పద. అవతల టైం అయిపోతోంది. మాస్టారు ఎదురు చూస్తుంటారు” అన్నాడు శేఖర్.
“ఇంకా మాస్టారేమిట్రా! రేపు పెళ్లయ్యాక కూడా మాస్టారనే పిలుస్తావా? మామయ్యా అని చెప్పలేవూ?” సారథి.
గది తాళం వేసి యిద్దరూ బయటకొచ్చి బైక్ ఎక్కేరు.
మాస్టారింటి ముందు బైక్ దిగేసరికి ఆయన వీళ్ల కోసమే ఎదురుచూస్తూ నిలబడ్డారప్పటికే.
“రండి బాబూ! మీకోసమే ఎదురుచూస్తున్నా” అన్నారు శంకరంగారు.
“ఇద్గో, వీడి మేకప్ అయ్యేసరికి ఈ టైమయింది సర్!” అన్నాడు శేఖర్.
“పెళ్లికొడుకు నువ్వయితే, మధ్య నాకెందుకురా వేషం?”
వాళ్ల మాటలకి మాస్టారు నిండుగా నవ్వేరు.
సారథి ఆ  యింటికేసి పరీక్షగా చూసేడు.
చాలా పాత పెంకుటిల్లు. గటిగా ఏదన్నా గాలివాన వస్తే కూలిపోవటానికి సిద్ధంగా వున్నది. ఎన్ని సంవత్సరాల క్రితం వేసిన సున్నమో పెళ్లలుగా రాలిపోయింది.
లోపలికి అడుగుపెట్టారు ముగ్గురూ.
ఇంట్లో సామాను కూదా అంతగా లేదు. మూలగా గోడకి ఎత్తిపెట్టిన రెండు నవ్వారు మంచాలు.. పాత టేబుల్, రెండు చెక్క కుర్చీలు.. అదే గదిలో ఓ మూలగా మూడు ట్రంకు పెట్టెలు వున్నాయి. ఒక పాత బల్ల ఆ కుర్చీలకు కాస్తంతా దగ్గరలో వేసి వుంది.
ఆ యింట్లో సామానుని బట్టి మాస్టారి ఆర్ధిక పరిస్థితి చెప్పకుండానే తెలుస్తోంది.
గోడల దౌర్భాగ్యాన్ని కప్పిపుచ్చటానికి తగిలించి వున్న కేలండర్లని చూస్తూ నిలబడ్డాడు సారథి.
“కూర్చోండి బాబూ” అన్నారు శంకరంగారు.
ఆయన మెల్లిగా నవ్వి, “ఇప్పుడు నువ్వు నా స్టూడెంటువి కాదు నాక్కాబోయే అల్లుడివి. నిన్ను మర్యాద చేయాల్సిన బాధ్యత నాకుంది కదూ” అన్నాడు.
శేఖర్‌తో పాటు సారథి  కూడా కూర్చున్నాడు.
సారథి కూర్చున్నాడేగాని అతనికి అక్కడ వాతావరణం కలవరపాటుని కల్గిస్తోంది. చాలా బాధగా వుంది. నిజానికి ఒకప్పుడు తన యింటికన్నా హీనస్థితిలో వుంది మాస్టారి ఇంటి పరిస్థితి. శేఖర్లాంటి ఆగర్భ శ్రీమంతుదు ఆ యింటి అల్లుడు కావడం సారథికే సహించరానిదిగా వుంది. నిజానికి అతనికలాంటి అవసరం లేదు. అవకాశం వుంది గనుక ఏ చిన్న సంబంధమో చూసి కట్నకానుకలు, పెళ్లి ఖర్చులు భరించి మాస్టారి కూతురి పెళ్లి అయిందనిపించడం ధర్మమని తోస్తోంది. తను తొందరపడి “నువ్వే ఎందుకు చేసుకోకూడదు?” అని ప్రశ్న వేయడం దీనికి కారణమని అతను కలవరపడుతున్నాడు.
కాని శేఖర్‌లో ఏ విధమైన దిగులూ కన్పడలేదు. అతను చిరునవ్వుతో ఎదురు చూస్తున్నాడు.
అక్కడి స్థితిగతుల్ని పరిశీలించిన తర్వాత కూడ శేఖర్ స్థిరచిత్తంతో కూర్చోవడం చూసి సారథి ఆశ్చర్యపడ్డాడు.
విథి!.. విథి రాతనెవ్వరూ తప్పించలేరనన్నది నిర్వివాదాంశం.
శేఖర్‌లోని దృఢ సంకల్పం, పట్టుదల చూసి మనసులోనే అతన్ని అభినందించకుండా వుండలేకపోయేడు సారథి.
కాని సారథి ఒక్క విషయాన్ని మరచిపోయేడు.
ఆనాడు లేమిని భరించలేని స్థితిలో ఆత్మహత్యకు పాల్పడిన తనని కాపాడి, తన జీవితాన్ని, కుటుంబాన్ని నిలబెట్టిన వ్యక్తి శేఖర్! ఆ రోజు శేఖర్ తనలాంటి భయాలతో తనని పట్టించుకోకపోతే ఈ పాటికి తన కుటుంబం మొత్తం మరుభూమిలో మట్టిగా కలిసిపోయేది.
అయితే శేఖర్ మానవతా దృష్టితో తనపట్ల వ్యవహరించిన తీరువల్ల, వ్యక్తిగతంగా నష్టం వాటిల్లలేదు.
కానీ ఇక్కడ శేఖర్ జీవితమే చీకటిలో అడుగుపెడుతోందన్న భయం సారథిని బాగా పీడిస్తోంది.
ఓ లంగా, ఓణీ వేసుకున్న పద్నాలుగేళ్ల అమ్మాయి రెండు ప్లేట్లలో ఫలహారాలు తీసుకొచ్చి టేబుల్ పైన పెట్టింది.
“ఇవన్నీ ఎందుకండీ?” అన్నాడు సారథి, ఆ మాత్రం ఖర్చు కూడా తమకోసం మాస్టారు చేయటం ఇష్టం లేనట్టుగా.
ఒక విధంగా ఆలోచిస్తే ఆ ఖర్చుతో మాస్టారి కుటుంబానికి ఒక పూట గడిచిపోతుంది.
“ఏదో మా ఆనందం కోసం బాబూ!”
మాస్టారు నిలబడే వున్నారు. అది కాస్త ఇబ్బందిగా అనిపిస్తోంది స్నేహితులిద్దరికీనూ.
ఎవరో ముత్తయిదువ గుమ్మంలోంచి తొంగి చూసింది.
“అమ్మాయిని తీసుకురామ్మా” అన్నారు మాస్టారు.
ఆవిడ లోపలి కెళ్లిపోయింది.
“తల్లిలేని పిల్ల నా బిడ్డ. ఈ సమయంలో ఇరుగుపొరుగు వారి సాయం అర్ధించక తప్పదు కదా!” అన్నారు వ్యధగా.
అంతలోనే ఆవిడ పెళ్లికూతుర్ని తీసుకొచ్చి చాపమీద కూర్చోబెట్టింది.
శేఖర్ మెల్లిగా తలెత్తి పెళ్లి కూతుర్ని చూసేడు.
తన కళ్లనే తనే నమ్మలేకపోయేడు. మాస్టారమ్మాయి అంటే ఏదో అనుకున్నాడు. కానీ అంతటి సౌందర్యవతి అని ఊహించలేకపోయేడు. చూడకుండానే మాటిచ్చినందువల్ల తనేం నష్టపోలేదు.
ఆనందంతో శేఖర్ సారథిని చూడమన్నట్లుగా చేత్తో పొడిచేడు.
శేఖర్ని నవ్వుతూ చూసి సారథి ఆమెకేసి చూసేడు.
అంతే!
అతనికి మతిపోయింది.
ఆశ్చర్యంతో కళ్లు పెద్దవయినాయి. గుండె కొట్టుకోవడం ఆగిపోయినట్లయింది,. కాళ్ల క్రింద భూమి కదులుతున్నట్టుగా కంపించిపోయేడు. సన్నగా చిరు చెమటలు పడుతున్నాయి.
సరిగ్గా అదే సమయంలో ఆమె తలెత్తి చూసింది.
ఇంకా వుంది.
రచన: గిరిజ పీసపాటి
తమ పక్కింటి వాళ్ళకు ఫోన్ ఉండడంతో, వాళ్ళ పర్మిషన్ తీసుకుని, తెలిసిన వాళ్ళకు వాళ్ళ నంబర్ ఇచ్చింది అమ్మమ్మ. కేవలం వంట పని ఉంటే తనకు చెప్పడానికి తప్ప ఇతర కారణాలకు ఆ నంబర్ కి ఫోన్ చెయ్యొద్దని అందరికీ మరీ మరీ చెప్పింది.
దగ్గరలో ఉంటున్న భార్యాభర్తలను కూడా తనతో కలిసి వంట పనికి తీసుకెళ్ళసాగింది. పెద్ద పెద్ద గుండిగలతో అన్నం వార్చడం వంటి కొన్ని బరువు పనులకు అతన్ని వినియోగించసాగింది. ఇప్పుడు పెద్ద పెద్ద ఆఫీసర్లు, ఎమ్మెల్యేలు, ఎమ్పీలు, ఆఖరికి కలెక్టర్ ఇంట్లో కూడా వంట పనికి వెళ్ళసాగింది.
అందరూ పేరు, పలుకుబడి ఉన్న వాళ్ళు కావడంతో ఒకరి ద్వారా మరొకరు పనికి పిలవసాగారు. దానివల్ల రాబడితో పాటు గౌరవ మర్యాదలు కూడా పెరిగాయి. అందరూ తమ ఇంటి పెద్ద దిక్కులాగా ఆదరిస్తూ… సలహాలు, సంప్రదింపులు చెయ్యసాగారు.
ఒకరోజు వియ్యంకుడి దగ్గర నుండి ఉత్తరం వచ్చింది. ‘చిన్న కొడుకుకి మళ్ళీ కూతురు పుట్టిందనీ, నాగ కూడా గర్భవతి అయిందని ఇప్పుడు నాలుగో నెల అని, వీలు చూసుకుని ఒకసారి వచ్చి వెళ్ళమని’ ఉత్తరం యొక్క సారాంశం.
కూతురు మళ్ళీ నీళ్ళు పోసుకుందన్న వార్త విని ఆనందంతో ఉప్పొంగిపోయింది అమ్మమ్మ. ఏడవ నెలలో తప్పకుండా వస్తాననీ, మొదటిసారి నాగ గర్భవతి అయినప్పుడు సీమంతం చేసే అదృష్టం దక్కలేదు కనుక ఈసారి తప్పకుండా చేద్దామని, తను వచ్చే ముందు మళ్ళీ ఉత్తరం రాస్తానని’ జవాబు ఇచ్చింది.
రాజేశ్వరమ్మ గారి దగ్గరకు వెళ్ళి ఈ శుభవార్త వినిపించి, తను స్వయంగా తయారు చేసి తీసుకెళ్ళిన లాడూల నుండి ఒకటి తీసి, ఆవిడ నోటికి అందించింది. ఆవిడ కూడా మరోసారి అమ్మమ్మ అవుతున్నందు శుభాకాంక్షలు తెలియజేస్తూ అమ్మమ్మ నోరు తీపి చేసారు.
పదిహేను రోజులకి మళ్ళీ అమ్మమ్మకు వియ్యంకుడి దగ్గర నుండి ఉత్తరం వచ్చింది. ‘తమకు సీమంతం ఆనవాయితీ లేదనీ, మీకు ఉన్నట్లైతే తప్పకుండా చేసుకోవచ్చనీ, ఖర్చులన్నీ మీరే భరించుకోవాల్సి ఉంటుందని, ఫలానా రోజు ముహూర్తం బాగుంది కనుక ఆనాడు సీమంతం చెయ్యొచ్చని’ రాసారు. దానికి సమ్మతిస్తూ జాబు రాసింది అమ్మమ్మ.
సందర్భం వచ్చింది కనుక ఇక్కడ ఒక విషయం చెప్పాలనిపిస్తోంది. అప్పట్లో ఉత్తరాలు రాసే పద్ధతి చాలా బాగుండేది.  మగవారిని ఈ విధంగా సంబోధిస్తూ ఉత్తరం రాసేవారు : ఇంటి పెద్దని ‘పూజ్యులైన’, అనీ, పేరు, ప్రతిష్ఠ, పాండిత్యం గలవారిని ‘బ్రహ్మశ్రీ వేదమూర్తులైన’ అని, వయసులో చిన్నవారైతే ‘చిరంజీవి’ అని సంబోధిస్తూ తరువాత పేరు రాసేవారు.
ఇక ఆడవారికి అయితే : పునిస్త్రీ అయితే ‘చిరంజీవి సౌభాగ్యవతి’ అని, భర్త లేని స్త్రీ అయితే ‘గంగా భాగీరధీ సమానురాలైన’ అని సంబోధించేవారు. ఇలా సంబోధించకపోతే అవతలి వ్యక్తిని అవమానించినట్లు భావించేవారు. తరువాత క్షేమ సమాచారం ఉండేది. ఆ తరువాత మాత్రమే అసలు విషయం ప్రస్తావనకు వచ్చేది.
తను ఊరు వెళ్తున్నానని, పది రోజులు ఊరిలో ఉండనని అందరికీ చెప్పింది.
వెంటనే ట్రైన్ కి రిజర్వేషన్ చేయించుకుంది. ఇప్పుడు అమ్మమ్మ కి ఊరంతా ఆత్మీయులే. కనుక తెలిసిన వాళ్ళు టికెట్ రిజర్వేషన్ చేయించి పెట్టారు. సీమంతానికి బట్టలు, స్వీట్లు, చక్రకేళీ అరటిపళ్ళ గెల, జాకెట్ బట్టలు మొదలైనవన్నీ సిద్ధం చేసుకుని ట్రైన్ లో బయలుదేరింది.
విశాఖపట్నంలో ట్రైన్ దిగి, పాత బస్టాండ్ కి రిక్షాలో వెళ్ళి, బొబ్బిలి బస్ ఎక్కింది. ముందే టెలిగ్రామ్ ఇవ్వడం వలన బొబ్బిలి కాంప్లెక్స్ కి అల్లుడు రిసీవ్ చేసుకోవడానికి వచ్చాడు. కుశల ప్రశ్నలు అయ్యాక బొబ్బిలి నుండి మరో బస్సులో చింతాడ అనే ఊరు చేరుకున్నారు.
(ఇప్పటికీ రాముడువలసకి బస్ సౌకర్యం లేదు. చింతాడ లో దిగి మూడు కిలోమీటర్లు నడవాలి. లేదా బొబ్బిలి నుండి ఆటో చేయించుకోవాలి. లగేజ్ లేకపోతే బైక్ మీద వెళిపోవచ్చు – రచయిత్రి).
అక్కడ వీరి కోసం జోడెద్దుల బండి సిద్ధంగా ఉంది. ఆ బండిలో జాగ్రత్తగా సామానంతా చేర్చి, తను కూడా ఎక్కి కూర్చున్నాక ఉయ్యాల ఊగుతున్నట్లు కదిలింది బండి. అలా జోడెడ్ల బండి ప్రయాణం ఒక మధురానుభూతిని కలిగిస్తుంది ఎవరికైనా సరే. మూడు కిలోమీటర్ల దూరంలో ఉన్న రాముడువలస చేరడానికి అరగంట పట్టింది.
ఎడ్లను గట్టిగా అదిలిస్తే పది నిముషాలు చాలు. కాకపోతే మన ఒళ్ళు హూనం అవడమే కాకుండా, సామాను మొత్తం కిందా మీద పడి స్వీట్లు, పళ్ళు వంటివి పాడయిపోతాయి. పైగా బండిలో కూర్చున్నది పెద్దావిడ కూడానూ. అందులోనూ అవి మైసూరు గిత్తలు. వాటి పేరు ‘రాముడు-భీముడు’. అందుకే బండిని చాలా నెమ్మదిగా నడిపాడు పాలేరు.
ఇంటికి చేరగానే నీళ్ళు నిండిన కళ్ళతో నాగను చూస్తూండిపోయింది అమ్మమ్మ.
పదహారేళ్ళ కూతురు చాలా పెద్దది అయిపోయిన భావన కలిగింది. కళ్ళతోనే కూతుర్ని పలకరించి, నేరుగా ఇంట్లోకి రాకుండా, పశువుల శాల పక్క నుండి పెరట్లోకి వెళ్ళి, నూతిలో నీళ్ళు తోడుకుని, స్నానం చేసి, తడి బట్టలు ఆరేసుకుని మరీ వచ్చింది అమ్మమ్మ.
రాగానే కూతుర్ని దగ్గరకు తీసుకుని “ఏమ్మా నాగేంద్రుడూ! ఆరోగ్యం బాగుందా!” అంటూ కూతురి ఆరోగ్యం గురించి ఆరా తీసింది. ఈలోగా వియ్యపురాలు వచ్చి పలకరిస్తూ, పెద్ద ఇత్తడి గ్లాసు నిండా కాఫీ తెస్తే ఎత్తిపెట్టి మంచినీళ్ళు తగినట్లు కాఫీ తాగేసింది. తరువాత పెద్ద మనుమరాలైన వసంతను ఒళ్ళో కూర్చోపెట్టుకుని, వియ్యపురాలితో కబుర్లలో పడింది.
మాటల్లో అమ్మమ్మకి చాలా విషయాలు తెలుసాయి. అవి ఏమిటంటే అప్పటి వరకు ఉమ్మడి కుటుంబంగా ఉన్న వియ్యంకుడు, అతని అన్నగారు విడిపోయి, వేరు కుంపట్లు పెట్టుకున్నారని. విడిపోవడానికి కారణం ఆడవారి మధ్య సఖ్యత లేకపోవడమేనని. ఒకే ఇంట్లో పక్క పక్క గదుల్లోనే ఉంటున్నా మాటలు లేవని.
ఆస్తి పంపకాలు కూడా జరిగిపోయాయని. వాళ్ళిద్దరూ విడిపోయినందుకు చాలా బాధ పడింది అమ్మమ్మ. సంపాదన మొత్తం వియ్యంకుడి స్వార్జితమే అయినా అన్న గారికి కూడా వాటా ఇచ్చారని తెలిసి సంతోషించింది అమ్మమ్మ. వియ్యంకుడి అన్నగారు చాలా మంచివారు.
సంపాదన వియ్యంకుడిదే అయినా పొలాలు, తోటలు, కళ్ళాలు, పశువులు కొనడం వంటి వ్యవహారాలన్నీ ఆయనే చూసుకునేవారు. దగ్గరుండి వ్యవసాయం పనులను పర్యవేక్షించేవారు. మంచి వ్యవహార దక్షత గల మనిషి. ఆయుర్వేద వైద్యంలో నిష్ణాతుడు.
వాళ్ళల్లో వాళ్ళు మాట్లాడుకోకపోయినా అమ్మమ్మను అందరూ పలకరించారు. సీమంతం ముందు రోజు కావలసిన సామాను (పువ్వులు, తమలపాకులు, గాజులు, పంచదార చిలకలు మొ.వి) లిస్ట్ రాసి అల్లుడికి ఇచ్చి, తెప్పించమంది. కానీ నాకు వీలుపడదు అన్నాడతను. దాంతో ఏం చెయ్యాలో అర్థం కాక దిగులుగా కూర్చుండిపోయింది.
ఇంతలో ఊరిలోనే ఎదురింట్లో ఉంటున్నావిడ అమ్మమ్మ వచ్చిందని తెలిసి, చూడడానికి వచ్చింది. అమ్మమ్మ దిగులుగా ఉండడం చూసి “ఏం అక్కయ్య గారూ!? అలా ఉన్నారేం? ఒంట్లో బాగోలేదా?” అంటూ చనువుగా పలకరించింది. 
             ****** సశేషం ******
రచన: గిరిజరాణి కలవల
   “ఇదిగో, ఇప్పుడే చెపుతున్నా! నా వంతు గుత్తొంకాయ్ కూరమ్మాయ్… ఇంకెవరూ పోటీకి రాకండి.. మెంతికారం పెట్టి.. లేలేత మువ్వొంకాయలు.. అలవోకగా.. అలాఅలా నూనెలో తేలాడుతూ చేసాననుకో… ఒకొక్క వంకాయీ ముచిక దగ్గర పట్టుకుని ‘ కచక్’ అని కొరికితే… బెత్తెడు దూరమే.. ఏదీ… ఆ స్వర్గానికి… మీ అందరికీ తెలిసిందేగా.. నా వంకాయ కూర రుచి ” అంటూ వనభోజనాల వాట్స్ ఆప్ గ్రూపులో మెసేజ్ పెట్టింది వంకాయల వనజాక్షి.
     “సరే.. వంకాయ నీ వంతు… మరి రెండో కూరగా .. నన్ను ఆవ పెట్టి పనసపొట్టు చేయమంటారా? ” అంటూ నస నీరజాక్షి పెట్టిన మెసేజ్ చూసి…
     “ఓకే.. రెండు కూరలూ వచ్చేసాయి…. రెండు పచ్చళ్ళు ..దోస, గోంగూర.. నేను చేస్తాను లెండి”  గోరోజనాల గోమతి వెంటనే మెసేజ్ చేసేసింది.
     ఇకపోతే తర్వాత వరసగా పులిహోర చేయడం పుల్లాభొట్ల పున్నమ్మ, సాంబారేమో పచ్చిపులుసు పంకజాక్షి, బొబ్బట్లు.. బొద్దు అఖిలాండేశ్వరి, మిర్చీబజ్జీ వాటా బుజ్జికి… ఇలా తలా ఒకరు వాటాలు వేసుకుని… రాబోయే ఆదివారం నాడు, కలుసుకుని వన భోజనాలు చేయాలని.. ఈ అపార్ట్ మెంట్ వనభోజనాల గ్రూపులో మెసేజ్ లు చేసుకున్నారు.
      “ఆదివారం నాడు మనం అందరం అనుకున్న టైము కి, మీరు చేసిన వంటలతో కరెక్ట్ గా వచ్చేయండి. ఎవరి తులసిమొక్క. పూజకి కావలసిన సామాగ్రి ఎవరిది వారు రెడీ చేసుకోండి. కార్తీక దామోదరుడి పూజ చేసుకుందాం” అంటూ అపార్ట్ మెంట్ సెక్రెటరీ సోమిదేవమ్మ మెసేజ్ పెట్టింది.
వెంటనే అందరూ టపటపా బొటనవేలు పైకెత్తినట్లు ఎమోజీ పెట్టారు..
    “అంతా బానే ఉంది… మరి డ్రస్ కోడ్ కూడా పెట్టుకుందాం. అందరూ రెడ్ కలర్ పట్టు చీరలు కట్టుకోవాలి. మేచింగ్ నగలు కూడా వేసుకుందాం.. సరేనా?” అంది మేచింగ్ మాలతి.
  వెంటనే మాలతి లేని మరో గ్రూపులో మిగతా వాళ్ళందరూ,  “ఈవిడ మొన్న ఆన్ లైన్ లో… రెడ్ కలర్ కంచి పట్టుచీర తెప్పించుకుంది కదూ! అది మనకి చూపించాలని రెడ్ కలర్ కోడ్ పెట్టినట్టుంది. ” అంటూ ఒకరు మెసేజ్ పెట్టానే, మరొకరు” ఔనౌను… వాళ్ళాయన కొత్తగా కెంపుల సెట్ కొన్నాడట… అవన్నీ మనకి చూపించడానికే ఈ మేచింగ్ మాలతి పాట్లు” అన్నారు.
 మళ్లీ వనభోజనాల గ్రూప్ లోకి వచ్చి,  “ఏమోనమ్మా! నా దగ్గర రెడ్ శారీ లేదు…మీకు ఉన్నంత మాత్రాన అందరికీ ఉండాలని రూలేం లేదు కదా? ఇంకో రంగేదైనా పెట్టండి ” అంటూ పేచీల ప్రేమకుమారి మెసేజ్ చేసింది.
   ఎందుకులే ఈ గోలంతా అనుకుందో ఏమో… మేచింగ్ మాలతి, ” సరే.. పోనీ.. మీ దగ్గర చీరలలో.. ఒక్కపోగైనా రెడ్ కలర్ కలిసున్నాసరే.. కట్టుకోండి ” అంటూ మధ్యే మార్గంగా చెప్పేసరికి… గ్రూప్ లో అందరూ సరే సరే అన్నారు. 
                     * * *
     ఎదురు చూస్తున్న వనభోజనాల రోజు రానే వచ్చింది. అందరూ ముందు అనుకున్నట్లే… ఎరుపు రంగు చీరలున్నవారు, చీరలో కొంచెమైనా ఎరుపు కలిసినవారు ఆయా చీరలు కట్టి, మేచింగ్ నగలేసుకుని, ఎవరెవరు ఏదేది ఐటమ్ చేయాలనుకుని నిర్ణయించుకున్నారో ఆ ఐటమ్స్… గుత్తొంకాయ్ కూరా, పనసపొట్టు కూరా, దోసావకాయ్, గోంగూర పచ్చడీ.. పంచభక్ష్య పరవాన్నాలూ,పులిహోర దద్దోజనాలు, ఎవరి గిన్నెల నిండుగా వారు సర్దుకుని…. కంప్యూటర్, లాప్ టాపుల ముందు సిద్ధమయారు. జూమ్ మీటింగ్ పెట్టుకుని… ముందుగా ఎవరి తులసి మొక్కకి వారు పూజ చేసి.. హారతులిచ్చి ఆ హారతి పళ్లెం స్క్రీన్ చూపించి కళ్ళకద్దుకోవడం అయ్యాక..
  పెళ్లి పుస్తకం సినిమాలో వనభోజనాల పాట… అందరూ కలిసి గొంతు కలిపారు. అంత్యాక్షరి.. అచ్చిబుచ్చికలు అయాక..
ఒకొక్కరూ చేసిన ఐటమ్స్… మరొకరికి వడ్డిస్తున్నట్లు అభినయిస్తూ… తింటున్నట్లు.. నములుతూ…. ఆహా.. ఓహో.. అంటూ ఆస్వాదిస్తూండగా..
  “సోమీ! ఇంకా ఎంతసేపే నీ జూమ్ వనభోజనాలు… ఇక్కడ నా సుగర్ లెవెల్స్ పెరిగిపోతున్నాయి… వండినవేవో నిండుగా చూపించాలని గిన్నెలన్నీ కంప్యూటర్ ముందు పెట్టుకుని కూర్చున్నావు. నా మొహానికి ఈ పూట ఇంత తిండి పడేస్తావా? పడెయ్యవా?” అపార్ట్ మెంట్ సెక్రటరీ సోమిదేవమ్మ వాళ్ళాయన సోమలింగం.. నీరసంతో సోలి పోతూ అన్నాడు.
  “అబ్బబ్బబ్బబ్బా!కాసేపు ఆగలేకపోతున్నారు… మీకన్నా.. ఆ నస నీరజాక్షి మొగుడు నయం… తిండికోసం నస పెట్టకుండా… ఫ్రిజ్ లో రాత్రి మిగిలినవేవో తినేసారట.. మీరూ వెళ్లి ఫ్రిజ్ లో బ్రెడ్ ఉంది ఈ పూటకి లాగించండి.” సోమిదేవమ్మ విసుక్కుంటూ అంది.
   “నా వల్ల కాదే ఆ ఎండిపోయిన ముక్కలు పీక్కుని లాక్కోవడం… వచ్చి వడ్డించవే… శోషొచ్చ్చేలా ఉంది ” అన్నాడు.
“మీకు శోషొచ్చినా, ఘోష పెట్టినా… ఈ వనభోజనాల జూమ్ అయేదాకా కదలను గాక కదలను..” గట్టిగా చెప్పింది సోమిదేవమ్మ.
     “అమ్మా! ఆకలే… అన్నం ఎప్పుడు పెడతావూ? ” వంకాయల వనజాక్షి కూతురు
   ” అబ్బబ్బ.. ఉండవే.. నువ్వూ.. నీ ఆకలిగోలా? వంటింట్లో డబ్బాలు వెతుక్కుని ఏదోటి మింగు.. నన్ను డిస్ట్రబ్ చేయకు ” అంది వం. వ..
   ఇదిగో  ఇలాంటి ఆకలిగోలలే  ఈ జూమ్ మీటింగుని ఎంతగా డిస్ట్రబ్ చేస్తున్నా…. పట్టించుకోకుండానే… నిర్విఘ్నంగా సాగిపోతోంది.
  ఇంతలో ఉన్నట్టుండి… అపార్ట్ మెంట్ లో పవర్ కట్.. ఒకొక్క ఇంట్లోనుండీ.. ‘ అయ్యో’, అంటూ ఒకరూ.. ‘అరెరే ఇప్పుడే కరెంట్ పోవాలా? ఇంకా బొబ్బట్లు రానేలేదు..’ అనుకుంటూ మరొకరూ… ‘,’ జలజాక్షి పాయసంలో ఎన్ని జీడిపప్పులు వేసిందో లెక్క పెడదామనుకుంటే… కరెంట్ కాస్తా పోయి.. జూమ్ మీటింగ్ ఆగిపోయింది
పూర్తిగా ఆగిపోయిన ‘ఆన్ లైన్ వన భోజనాలని ‘ తిట్టుకుంటూ . నిట్టూరుస్తూ, వచ్చే ఏడు ఈ మహమ్మారి పారిపోగానే, ఎప్పుడూ వెళ్లే తోటలో గాడిపొయ్యి తవ్వించి… అందరూ తలో చేయీ వేసి.. వంటలు చేసుకుని.. ఆటపాటలతో, పిల్లాపాపలతో, పతిదేవుళ్ళతో.. షడ్రసోపోతమైన విందు భోజనాలు చేయాలని అనుకుంటూ కంప్యూటర్ల ముందు నుంచి అసంతృప్తిగా లేచారు అపార్ట్ మెంట్ వనభోజన మిత్ర బృందం.
   వెంటనే  అపార్ట్ మెంట్… మగపుంగవుల వాట్స్ఆప్ గ్రూపు లో…  మెసేజులు టపటపా వరదలా… రావడం మొదలయ్యాయి.
“హమ్మయ్య.. మన పాచిక పారింది.. గోరోజనాల గోవర్ధనరావు చెప్పిన ఐడియా బ్రహ్మాండం…” అంటూ నస నీరజాక్షి పతిదేవుడు అనగానే… ” అదిరిందయ్యా! గోవర్దనం.. నీ మేలు మర్చిపోలేను” అంటూ సోమలింగం మెసేజ్.
   అపార్ట్ మెంట్ వాచ్ మేన్ చేతిలో.. ఐదొందలు పెట్టి.. సాయంత్రం వరకూ ఆన్ చేయొద్దని.. మెయిన్ స్విచ్ ఆపించిన గోరోజనాల గోవర్ధనం… ఈ విజయాన్ని మనం వచ్చేవారం వనభోజనాల విందుతో సెలబ్రేట్ చేసుకుందామని అందరికీ జవాబు ఇచ్చాడు. 
                 సమాప్తం
రచన: జీడిగుంట నరసింహ మూర్తి
శంకరానికి వారం రోజుల్లో పెళ్లవుతుందనగా గోదావరికి వరదలోచ్చాయి.  గోదావరికి గండి పడి నీళ్ళు ఉదృతంగా ఇళ్ళల్లోకి వచ్చేసాయి.  మళ్ళీ ఆర్నేల్లవరకు సరైన పెళ్లి ముహూర్తాలు లేవని శంకరం కాబోయే మామగారు వరద కాదు ప్రళయం వచ్చి పడినా పెళ్లి చేసెయ్యాలని నిర్ణయించేసాడు.
శంకరానిది ఒక ప్రైవేటు కంపనీలో ఉద్యోగం.  “ పెళ్ళికి నాలుగు రోజులు సరిపోవా ?” అన్నాడు లీవ్ లెటర్ ను కోపంగా చూస్తూ శంకం బాస్.  అతని బాసుకు ముప్పై ఐదేళ్ళు వచ్చినా ఇంకా పెళ్లి కాలేదు.  అతనికో పెళ్లి కాని అక్కగారు కూడా ఉంది.  ఇరవై ఎనిమిది దాటిన ఇద్దరు చెల్లెళ్ళు ఉన్నారు.  తండ్రంత చాదస్తుడు ఈ ప్రపంచంలో ఎవరూ ఉండరు.  మగ పెళ్లి వారితో తిక్క తిక్కగా మాట్లాడి ఎన్నో సంబంధాలు చెడగొట్టు కున్నాడు.  ఆయనకు కావలసింది పెళ్లి కొడుకుకి తెలివి తేటలున్నాయా లేదా అనేది కాదు.  పెళ్లి కొడుకు తండ్రి కూడా బాగా చదువుకున్న వాడై తను అడిగిన ప్రశ్నలకు తెలివిగా సమాధానం చెప్పగలిగి ఉండాలి.  తన కూతుళ్ళు ఇంగ్లిష్ ఎం.  ఏ చదివారని,  పెళ్లి కొడుకు తెలుగు ఎం. ఏ అని “ మేము ఇంగ్లీష్ వాళ్ళం.  మీరు తెలుగు వాళ్ళు .  ఈ సంబంధం ఎలా చేసుకునేది?” అంటూ తను ఆడపిల్లల తండ్రనే విషయం పూర్తిగా మర్చిపోయి భాద్యతారహితంగా కూతుళ్ళ పెళ్లి వాయిదా వేసుకుంటూ వస్తున్నాడు.  ఆఖరికి ఒక కూతురు అర్థరాత్రి తండ్రిని కత్తితో బెదిరించి “ పెళ్లి చేస్తావా లేకపోతే ఎవరితోనైనా లేచి పొమ్మంటావా ?” అంటూ కోపంగా అరిచింది.  వేరే ఇళ్ళల్లో పెళ్ళిళ్ళు అవుతున్నాయంటే ఆయనకు ఎంతో అసహనంగా వుండేది.  కాని తన తప్పు తను తెలుసుకోవడానికి ఆయన ఎప్పుడూ ప్రయత్నించ లేదు.  ఆయన కొడుకైన శంకరం బాస్ నారాయణకు అప్పటినుంచి ఎవరైనా పెళ్లి చేసుకుంటున్నట్లుగా తన దగ్గరకు శుభలేఖ తీసుకు వస్తే చూసి చూడనట్లుగా పక్కన పడేసేవాడు.  లీవ్ ఇవ్వడానికి ఒక పట్టాన ఒప్పుకునే వాడు కాదు.
బాస్ ఎక్కువ రోజులు లీవ్ ఇవ్వలేదన్న బాధ ఒక వైపు,  గోదావరికి వరదలు మరోవైపు అసలు పెళ్లి చేసుకోవడానికే చిరాగ్గా ఉంది శంకరానికి.  బాసును నిర్లక్ష్యం చేసి ఇంకా నాలుగైదు రోజులు సెలవు ఎక్కువ వాడుకుందామంటే అసలే ప్రైవేటు కంపనీలో ఉద్యోగం.  తీసేయడానికి నిమిషం పట్టదు.  అందూనా తను పెళ్లి చేసుకోబోతున్నాడు.  తన తండ్రి సంపాదించి ఇచ్చిన ఆస్తులూ పాస్తులూ అంటూ ఏమీ లేవు.  ఉద్యోగం పోగొట్టుకుని చెట్టుకింద కాపురం పెట్టలేడు.
వరద తగ్గు ముఖం పట్టాక హైదరాబాద్ నుండి ముప్పై మందికి పైగా బయలుదేరి రాజమండ్రి చేరారు.  పెళ్ళివారు తమ రాక కోసం రెండు మూడు గుర్రబళ్ళు వేసుకుని సిద్దంగా ఉన్నారు.  పెళ్లి కొడుకు ఇంకా కొంతమంది ముఖ్యమైన వాళ్లకు ఒక కారును పంపారు.  మధ్యలో కారు బురదలో కూరుకు పోవడంతో శంకరం కూడా మట్టిలోకి దిగి కారు తోయాల్సి వచ్చింది.  వాళ్ళందరిని చూస్తూంటే మగ పెళ్లివారిలా కనిపించడం లేదు.  అప్పుడే మట్టిపని చేసోచ్చిన వాళ్ళల్లా వున్నారు.  విడిది ఇల్లు కనిపించ గానే గుర్రాలు గట్టిగా సకిలించాయి.  అదో పెద్ద పెంకుటిల్లు.  చూర్లు ముందుకు వాలిపోయి వున్నాయి.  తల జాగ్రత్తగా చూసుకుంటూ వచ్చిన జనం అంతా లోపలి ఎగబడ్డారు.
ఒక పక్క తుఫాన్ తాలూకు చాయలు ఇంకా కనిపిస్తూనే వున్నాయి.  చలి గజగజా వణికించేస్తోంది.  అందులో శీతాకాలం కూడా.  దానికి తోడు అప్పడే వడుగూ,  స్నాతకం.  శంకరానికి ఆ పెంకుటింట్లో ఒక గది కేటాయించబడింది.  కాని అప్పటికే ఎవరో ఆడవాళ్ళు ఆ గదిలో పౌడర్ కోటింగులు వేసేసుకుంటున్నారు.  వాళ్ళు శంకరాన్ని పెళ్లి కొడుకుగా గుర్తించ లేదనుకుంటా.  అనుకోకుండా శంకరం ఒక కర్ర ముక్కలతో చేసిన కిటికీ లోంచి దొడ్డివైపు చూసాడు.  అక్కడ మోపులు మోపులుగా తడిసిన కట్టేలున్నాయి.  వాటిని మండించాలన్న ప్రయత్నంలో కొందరు ఆపసోపాలు పడుతున్నారు.  వాళ్ళ వొళ్ళు మండి పోతోందే తప్ప కట్టెలు మాత్రం మండటం లేదు.  ఈ లోపు శంకరం బంధుమిత్రులు,  వదినలు,  అక్కలు కొద్దిగా కాగిన నీళ్ళతోనే స్నానాలు చేసి ముస్తాబై పోతున్నారు.  శంకరం స్నానం చేసాడా లేదా అన్న ఆలోచన అక్కడివారికి లేదు.  అసలక్కడ పెళ్లి కొడుకు అనే ఒక జీవి ఉన్నాడని వాడికి అన్నీ చూసాకనే మిగిలిన వాళ్ళ విషయం అన్న ధ్యాస ఎవ్వరికే లేదు.  ఈ లోపు ప్లాస్క్ ల్లో కాఫీలు వచ్చాయి.  ఒక గుంపు వాటిపై పడి పగలగొట్టేసారు.  ఒక ప్రక్క బ్రాహ్మణులు వడుగు ముహూర్తానికి టైమవుతోందని కంగారు పెట్టేస్తున్నారు.  పార్వతీ పరమేశ్వరుల్లా శంకరం తల్లితండ్రులు పట్టు బట్టలు కట్టుకుని తయారై పోయారు.  శంకరం మాత్రం ఎలాగో పాచి ముఖం మాత్రం కడుక్కో గలిగాడు.  దొడ్లో బలవంతంగా వెలిగించిన కట్టేలేప్పుడో ఆరిపోయాయి.
శంకరం ఇంకా స్నానం చెయ్యలేదని తెలుసుకున్న ఒక పిల్ల పురోహితుడు శంకరం పెడ రెక్కలు విరిచి దొడ్లోకి లాక్కుపోయి అక్కడున్న గంగాళంలో నుండి పది చెంబుల నీళ్ళు అతని బుర్రపై గుమ్మరించాడు.  శంకరానికి ఈ హటాత్ పరిణామానికి ఊపిరాడలేదు.  అతనికో మంచు పర్వతాన్ని కౌగిలించుకున్నట్టుగా ఉంది.  వొళ్ళంతా పొగలోచ్చేస్తున్నాయి.  ముక్కులు బిగపట్టేస్తున్నాయి.  అతని ప్రమేయం లేకుండానే అతనికి పంచెలు మార్చ బడ్డాయి.  వేసవిలో కూడా సలసల కాగే నీళ్ళను పోసుకునే అతనికి తుఫాన్ పట్టిన ఈ శీతాకాలంలో ఐసు ముక్కలతో స్నానం చేయించినందుకు అతనికి అక్కడున్న వారందరిపై కసిగా ఉంది.  పురోహితులు మంత్రాలు చదువుతూ శంకరాన్ని కూడా మధ్య మధ్యలో చదవ మంటున్నారు.  అతని నోటికి గట్టిగా అటో మేకు,  ఇటో మేకు,  వేసి బిగించినట్టుగా ఉండటంతో కనీసం నోరు కూడా మెదపలేకపోయాడు.  పులి మీద పుట్రలా “ అబ్బాయిని మళ్ళీ స్నానం చేయించుకుని రండి “ అని పురోహితులు అజ్ఞాపించడంతో మళ్ళీ పిల్ల పురోహితుడు ఈసారి మళ్ళీ ఈడ్చికెళ్ళినట్లు తీసుకువెళ్ళి మళ్ళీ పది చెంబులు భళ్ళున గుమ్మరించాడు. అతన్ని ఒక మహా సముద్రంలో మధ్యలో ;బయటకు కొట్టుకు రాకుండా విసిరేసినట్లుగా అనిపించింది.  ఒక పక్క ఇదేమి పట్టనట్టుగా బంధుమిత్రులు వేడి వేడి ఉప్మా లాగించేస్తూ ఎడమచేత్తో కాఫీని నోట్లోకి వంచుకున్తున్నారు.  శంకరంలో మెల్ల మెల్లగా ఒళ్ళు నొప్పులు ప్రారంభమయ్యాయి.  ముక్కు పుటాల్లోంచి నీళ్ళు కారడం మొదలు పెట్టాయి.  ఒక పక్క తడిసిపోయిన చితుకుల్ని మండించాలని ఒక బ్రాహ్మణుడు శతవిధాల ప్రయత్నం చేస్తున్నాడు.  ఆ పొగలతో శంకరం మొహం మీద దట్టంగా కమ్మేసింది.  అతనికి ఆ పొగల మధ్య ఒక్కసారి భళ్ళున కడుపుతీరా ఏడ్చేయ్యాలని పించింది.  పొగకి కళ్ళ నీళ్ళు ఎలాగూ వస్తాయి కనుక తానేడుస్తున్నాడని ఎవరికీ తెలియదు.
వరండాలో పదిహేను పదహారేళ్ళ ఆడపిల్లలు వయ్యారంగా అక్కడున్న వాళ్లకు కాఫీలు,  టీలు అందిస్తున్నారు.
“మీ దుంప తెగిపోనూ.  ఒక కప్పు కాఫీ నా మొహాన తగలేయ్యండ్రా “ అని అరవాలనుకున్న ప్రయత్నం ఫలించలేదు.  వడుగు కార్యక్రమం పూర్తయ్యింది.  ఎంత సేపటికి పైకి లేవలేక పోతున్న శంకరాన్ని ఎవరో బలవంతాన లేపి మంచంపై కూర్చోబెట్టారు.  ఇప్పుడేదైనా రైలుంటే హైదరాబాద్ పారిపోతే బాగుణ్ణు అనుకున్నాడు శంకరం.
“ఇక స్నాతక కార్యక్రమం.  నాయనా తయారవ్వు” అంటూ తొందర చేసారు పురోహితులు.  శంకరానికి మాత్రం ఒక మూల రగ్గు కుప్పుకుని మూడంకె వేసి పడుకోవాలని ఉంది.  అసలు పెళ్లి ముహూర్తానికి ఆ పెళ్లి కూతురికి తనతో కాకుండా ఇంకెవరితోనైనా పెళ్ళైతే బాగుణ్ణు అన్న వింత ఆలోచన కూడా అతనికి కలిగింది.  తనింత అయోమయంగా ,  అధోగతిలో ఉన్నా కూడా ఎవ్వరూ పట్టించుకోరే ! అసలు తనున్నానని గ్రహించకుండా కొందరాడవాళ్ళు ఏమీ పట్టించుకోకుండా చీరలూ,  జాకెట్లూ,  మార్చేసు కుంటున్నారు.  తన గదిలో వాళ్ళను చూడలేక తను సిగ్గుతో చచ్చిపోతున్నాడే తప్ప వాళ్ళకేం పట్టడంలేదు.
రాత్రి పదకొండు గంటలకు పెళ్లి.  తెల్లవారు ఝామున మూడు గంటలకు గృహ ప్రవేశం.  విడిదంతా గురకలు పెట్టే వాళ్ళతో రామడోలు వాయిన్చినట్టుగా ఉంది.  తనకు కేటాయించిన గదిలో ఎవరో ఒకరి మీద ఒకరు పడుకుని నిద్ర పోతున్నారు.  ఇక చేసేది లేక కండువా నెత్తి కింద పెట్టుకుని గడప మీదే నిద్రపోయాడు శంకరం.
ఉదయానికి కొంతమంది చుట్టాలు పక్క ఊళ్లకు సర్దుకున్నారు.  శంకరం గది ఖాళీ అయ్యింది.  “ నిన్నంతా మీరు చలితోనూ,  తలనొప్పితోనూ భాధపడ్డారుటగా ఈ మాత్ర వేసుకోండి “ అంటూ వేడి వేడి కాఫీతో మాత్ర అందించిన కొత్త పెళ్లి కూతురు అదే తన భార్యను చూడగానే శంకరం మంత్రం వేసినట్టు అప్పటి వరకు జరిగిందంతా మర్చి పోయాడు.  
 (సమాప్తం)
రచన:   కాదంబరి కుసుమాంబ
డజను ఆశల తర్వాత   ఎట్లాగో పొత్తిళ్ళలో నిలిచిన పసికూన … ఆడపిల్ల అవడంతో   ముక్కు చిట్లించారు.
పేరు పెట్టడం, నామకరణ మహోత్సాహాదుల తలపులకు చోటు లేకుండా పోయింది.
చంటిది దోగాడుతూ వచ్చి, తినుబండారాల వైపు ఆశగా చూసింది, “ఇదిగో అప్పచ్చీ!” అంటూ ఇచ్చిన అప్పచ్చితో పాటు ఆ పొరుగింటి నాపసాని పలికిన పదమే పిల్లదానికి పేరుగా స్థిరం ఐ కూర్చుంది.
ఫలితం   అందరూ “అప్పచ్చీ!” అని పిలిస్తే పలికేది. ఇంకేముంది, పల్లెలో అప్పచ్చి అనే ఒకానొక అమ్మాయి పెరిగి పెద్దదయ్యింది.
ఆచార సంప్రదాయాల మీద   సంపూర్ణ విశ్వాసం ఉన్న రోజులు అవి. అప్పచ్చి పెరిగి పెద్దది అయ్యింది   అంటే అర్ధం, ఏడేళ్ళ పిల్ల అయ్యింది   అని అర్ధం.
అష్టవర్షాత్ భవేత్ కన్యా   అనే సుభాషిత వాక్కు ప్రకారం, అమ్మాయి పెళ్ళి జరిగిపోయింది.
అప్పచ్చి ఊరు ఇప్పుడు కుందమాల అనే పల్లెటూరు, మహారాష్ట్రంలో ఉన్నది. భర్త ఉద్యోగరీత్యా అక్కడికి వెళ్ళిన అప్పచ్చికి   మరాఠీ భాష రాకపోవడంతో ఎవరితోనూ మాట్లాడకుండా   కాలం గడిచిపోయింది.
సంతానంలోని ఒక కూతురికి కుందమాల   అనే పేరు పెట్టుకున్నారు అప్పచ్చమ్మ దంపతులు.
*****************,
భర్త కూడా సతీ సమేతంగా తెలుగునాడుకు వస్తుండేవాడు.
“అన్నా, ఏదీ ఓసారి మన అచ్చతెనుగులో నన్ను వచ్చిన అన్ని తిట్లనూ వాడేసెయ్యి, నా చెవుల తుప్పు వదులుతుంది.” అనేవాడు నవ్వుతూ.
పండగలకు పబ్బాలకు   అతనికి లీవు దొరకకపోతే   సతి అచ్చిని పంపేవాడు.చూస్తుండగానే కొడుకులు, కూతుళ్ళు, మనుమలు, మనుమరాళ్ళు   దోసపాదులా సంసారం, కళ్ళకళలాడ్తూ, అచ్చి బాధ్యతలు తీరి, retire ఐన భర్తతో స్వంత ఊరు చేరింది.
అచ్చి ఇప్పుడు అప్పచ్చమ్మ అయ్యింది. వయసు హుందాతనం ద్వారా ఆమె పేరు మారింది. కానీ కొన్ని అలవాట్లు   ఆ మాటకొస్తే చాలా అలవాట్లు, సాంప్రదాయంతో ముడిపడి ఉన్నవి మారలేదు.
ఉన్న ఊరు సాగరతీరం, కనుక ఏడాదిలో అనేకసార్లు   చుట్టాలు, స్నేహితులు వచ్చినపుడు, సముద్ర స్నానాలు   హుషారు గొలిపే ఆచారం   ఆచరణ ఐనది.
*********,
ఈసారి పుష్కర స్నానాలు,  సముద్ర స్నానాలు   వేడుకల కోసమని ఆబాలగోపాలం ఈ మారుమూల కుగ్రామానికి వచ్చేసారు.
ఈ పల్లెకు దగ్గరలోనే క్రిష్ణమ్మ   కృష్ణానది   రెండూ కలిసి వస్తున్నవి కాబట్టి, పెద్దలు, కురువృద్ధులు అందరికీ ఎక్కడ లేని ఓపిక వచ్చింది, పిల్లా పీచూక్రికెట్ లాంటి sports కంటె వెరైటీగా కలుగుతున్న ఈ ఆనందం   ప్రకృతిని పలకరించగలుగుతున్న కొత్త కోణం
అచ్చమాంబ సంతోషం అంతా ఇంతా కాదు   తన సంతానం, మూడు తరాలు అటు అమెరికా నుండి, ఇటు ఢిల్లీ ముంబై చెన్నై ల నుండి అందరూ వచ్చిన సంబరం. బంధుమిత్ర బలగాలు   తిరుగు ప్రయాణం కట్టేటప్పుడు  కొసరు మొగ్గు సముద్ర స్నానాలు ….. !
ఏ కొండుంభొట్లు ఆజ్ఞ తీసుకోకుండానే   యావన్మందీ కృష్ణానదీ పుణ్య పుష్కర స్నానాలు గావించారు. ఇక తరువాయి   సముద్రస్నానాలు   వెనక్కి మళ్ళి, గ్రామం చేరి, బడలికలు తీర్చుకున్నారు.
యావన్మందీ జలధి వైపు   మూటాముల్లె సరంజామా సర్ది, చిన్నపాటి పిక్ నిక్ హడావుడి చేసూ బైలుదేరారు.
మర్నాడు “జై బంగాళాఖాతం … ” అంటూ జేజేలు, కేరింతలు హోరెత్తిస్తూ   start ఐనారు. తీరా అందరూ “స్టార్ట్, లెఫ్ట్ రైట్.” అంటూ వేస్తున్న ముందడుగు తటపటాయిస్తూ ఆగిపోయింది అప్పచ్చమ్మ.
“ఇంటో చాలా పని ఉంది. మీరు సముద్ర స్నానం అదీ పూర్తి చేసుకుని రండి. మీరు వచ్చేసరికి   నేను వంటా వార్పూ పూర్తి చేసి ఉంచుతాను.” అంటూ నిలబడింది.
అప్పచ్చమ్మ రాకపోతే, ఆమె పిల్లలకు, ముఖ్యంగా . గ్రాండ్ డాటర్స్ అండ్ గ్రాండ్ సన్స్ వర్గంవాళ్ళ ఉత్సాహం కాస్తా చప్పగా చల్లారిపోయింది.
నానీ నిన్న కూడా క్రిష్ణమ్మ స్నానానికి రాలేదు, ఐతే ఇవాళ కూడా రానంటున్నది, ఇదేమిటి, ఉన్న ఊరు, కన్నతల్లి   అంటారు,ఈ పరిసర ప్రాంతాలను ఆమె enjoy చేయలేకపోతే ఎట్లా!!?
కొందరికి అప్పచ్చమ్మ ప్రయాణ నిరాకరణోద్యమంలోని అంతరార్ధం అంతుపట్ట లేదు.
*****************,
అప్పచ్చమ్మ   రాక   నిరాకరణ   వెనుక ఉన్న రహస్యం   ఆమె భర్తకు తెలుసు. ఐతే అతను ఎప్పుడూ తన పత్నిని వేలెత్తి చూపలేదు. భార్యామణి అంటే అతనికి గల ఆపేక్ష అటువంటిది.
అప్పచ్చిఉరఫ్ అప్పచ్చమ్మ   ప్రయాణ నిరాకరణ బ్యాక్ గ్రౌండ్ సీక్రెట్   ఆమెకు మడి దడి ఎక్కువ.చిన్నప్పటి నుండీ దైనందిన కార్యక్రమంగా రంగరించిన హాబీ ఆయె మరి. ఓ పట్టాన ఎట్లాగ మానగలదు ఆమె. అణువు అణువున జీర్ణించుకున్న హాబీ అది. భర్త గుంభనంగా ఊరుకున్నాడు.
కానీ మూడవ తరం వాళ్ళు, వాళ్ళతో పాటు తదితరులూ గొంతు కలిపారు, అచ్చమాంబ రాకపోతే తామూ ఆగిపోతాము   అంటూ.
పూనాలో ఉన్న కూతురి బిడ్డ ఇంటర్ పూర్తి చేసి, డిగ్రీ కాలేజీకి వెళ్ళబోతున్నది. పత్రికలకు కథలూ గట్రా రాస్తున్నది కూడానూ. మాతామహురాలు అప్పచ్చమ్మతో అన్నది,
“అమ్మమ్మా! మహాజనం   ఒక్కచోట ఒకేసారి చూడటం అదృష్టం. దేవుడు సృష్టించిన ఇంత జనాలను మన రెండు కళ్ళతో చూసే అవకాశాన్ని వదులుకుంటావా!? మనిషి ఒక్కడికే   ప్రతి చిన్న విషయాన్ని, ప్రతి విశేషాన్నీ ఎంజాయ్ చేసే ఛాన్స్ ఉంది. ఇంత మంచి experianceని మిస్ ఔతావా, ప్లీజ్, రా అమ్మమ్మా!”
మనుమరాలు కుందమాల పలికినవి నాలుగు మాటలే ఐనా అప్పచ్చమ్మ మనసుపై బాగానే ప్రభావం చూపాయి. ఇన్నాళ్ళూ, ఇన్నేళ్ళూ తను చేసినది పొరపాటు   అని అనిపించింది. తను ఇంటి గడప దాటి రాదు, అసలు కారణం   మనుషులు ఒరుసుకుంటూ తాకిన స్పర్శ   అంటే ఆమెకు ఒక రకమైన ఎలర్జీ. తనను ఎవరైన తాకినట్లు అనిపిస్తే   ఒంటి మీద పురుగు పాకినట్లు అనిపిస్తుంది.
కుందమాల వాక్కుల ద్వారా భగవంతుడు తనకు జ్ఞానోదయాన్ని కలిగించాడు. దైవం సృజనాత్మకతకు దూరం అయ్యింది తను, స్వామి తీర్చిదిద్దిన ప్రకృతి, ప్రాణికోటి చైతన్యతరంగాలు   వీక్షించ గలిగే భాగ్యం ఉన్నది మానవులకు మాత్రమే. తన మూఢ నమ్మకములు, అవివేకం వలన   నేత్రపర్వమైన దృశ్య మాలికలు అగణితం, లెక్కలేనన్ని miss అయ్యింది.
అప్పచ్చమ్మ మనసుకు కించిత్తు లజ్జ కలిగింది. కొంచెం సిగ్గుతో ఆమె హృదయ కమలంముడుచుకుంది, యావన్మందితో కలిసి నడుస్తూన్నప్పుడు తెలియని ఆనందం పొంగిపొర్లుతూంటే విప్పారిన మానస పద్మం   అప్పచ్చమ్మ ఆలోచనా సరసులో పరిమళాల వ్యాప్తిని ఆమె భర్త   నిగమశర్మ పెదవులపై చిరునవ్వులు వెన్నెలలై విరిసాయి.
*****
రచన: డా.మీరా సుబ్రహ్మణ్యం
స్టాఫ్ రూంలో అదరి ముఖాలు ఏదో తెలియని ఆనందంతో వెలిగి పోతున్నాయి. కారణం ఆరోజు ఒకటో తారీఖు. మధ్యాన్నం రెండు గంటలకల్లా ఆఫీస్ సూపెరింటెండెంట్ గారు ట్రెజరీ నుండి డబ్బు సంచీలో వేసుకుని వచ్చేసారని కబురు అందరికీ తెలిసిపోయింది.
“మనం కూడా వెళ్ళి జీతం తెచ్చుకుంటే ఒక పనైపోతుంది”. ఉత్సాహంగా అంది సరళ. కొత్తగా ఉద్యోగంలో చేరిన ఆ పెళ్ళికాని పాతికేళ్ళ అమ్మాయికి జీతం అందిన రోజే సరదాగా షాపింగ్ చేసి చీరలు కొనుక్కోవడం మహా సరదా.
“అవును. మళ్ళీ అందరూ వచ్చేస్తే గంట సేపు కాచుకోవాలి. రేపు మావాడి పుట్టినరోజు. విడియో గేం కొనిస్తానన్నాను.” హాండ్ బాగ్ భుజానికి తగిలించుకుని లేచింది ఒక అమ్మ.
అది విమెన్ అండ్ చైల్డ్ డెవెలప్ మెంట్ ఆఫీసు.అందులో పని చేసే వారిలో ఎక్కువ శాతం ఆడవాళ్ళే.
స్త్రీలకు , పిల్లలకు సంబంధించిన ఆరోగ్య పరమైన, ఆర్థిక సంబంధమైన విషయాలలో అవగాహన కల్పించడం, చేతి వృత్తులు మొదలైనవి నేర్పడం, బాల్య వివాహాల వలన కలిగే అనర్థాలు వివరించి, చదువుకోమని ప్రోత్సహించడం, యెయిడ్స్ మొదలైన ప్రాణాంతక వ్యాధులు సంక్రమించకుండా తీసుకో వలసిన జాగ్రత్రల గురించిన సూచనలను ఇవ్వడం, తాగుడు అనర్థాల గురించి తెలియచెప్పడం ఇలా వివిధ శాఖలలో పనిచేస్తారు.
నిరాసక్తంగా కిటికీలో నుండి కనబడుతున్న ఆఫీసు గది వైపు చూస్తూ కూర్చుంది లలిత .
వున్నట్టుండి అక్కడ హడావిడి పెరిగింది. అట్టెండర్లూ,గదులు వూడ్చి శుభ్రం చెసే పనివాళ్ళు ఆఫిస్ గది దగ్గర చేతులు కట్టుకుని నిలబడడం కనబడింది.
లలిత తను కూర్చున్న చోటునుండి లేచి నిలబడింది.
అయిదునిముషాలు గడిచేసరికి ఠీవిగా నడుస్తూ ఆఫీసు దగ్గరకు వచ్చిన పరమేశం కనబడ్డాడు.
అతను లోపలికి రాగానే లోపల వేచివున్న వుద్యోగినులు అతనిచూపుల నుండి తప్పుకుని బయట పడ్డారు.
ఒక అటెండర్ పరిగెత్తుకుని వచ్చి, పక్కగా వున కుర్చీ ని తన చేతిరుమాలుతో తుడిచి సూపెరింటెండెంట్ గారి బల్లకెదురుగా జరిపాడు.
“ముందువీళ్ళ జీతాలు ఇచ్చేయండి వాసుదేవరావు గారు.” అంటూ కూర్చున్నాడు పరమేశం.
అయిష్టతను ముఖంలో కనబడనీయకుండా వేరే రిజిస్టర్ తీసి క్లాస్ ఫోర్ ఉద్యోగులను ఒక్కొక్కరిని పిలిచి సంతకం చేయించుకుని నెల జీతం అందించసాగాడు వాసుదేవరావు.
వాళ్ళు తనకు కట్టాల్సిన బాకీని అక్కడి కక్కడే వడ్డీతో సహా వసూలు చేసుకుంటున్నాడు పరమేశం.
ఆ కార్యక్రమం ముగిసాక, కొత్తగా అప్పులు కావలసిన వాళ్ళు వినయంగా ముందుకు వచ్చి పరమేశం ముందున్న కాగితం మీద తాము ఎంత తీసుకున్నారో రాసి సంతకం చేసి, అతను అందించిన డబ్బు ఏదో ధర్మం అందుకున్నట్టు సభక్తితో తీసుకుని కదిలారు.
ఆ కార్యక్రమం ముగిసాక ” రాముడూ వెళ్ళి లలిత మేడం ని రమ్మని చెప్పు.”అని ఒక నౌకరుకి ఆజ్ఞ వేసాడు పరమేశం.
వాడు పరుగు లాటి నడకతో స్టాఫ్ రూంకి వెళ్ళాడు .
అప్పటికే గది బయటకు వచ్చి వేచి చూస్తున్న లలిత అడుగు ముందుకు వేసింది.
“రండి మేడం సంతకం చేయండి” ఆమెను చూడగానే రిజిస్టర్ ముందుకు జరిపాడు వాసుదేవరావు.
పరమేశం చిదానందంగా చూస్తున్నాడు.
లలిత అటు ఇటు చూడకండా తల వంచి సంతకం చేసి మౌనంగా బయటికి నడిచింది.
వాసుదేవరావు అందించిన ఆమె జీతం అందుకుని, లెక్క చూసుకుని కుర్చీలో నుండి లేచాడు పరమేశం.
మోటారు సైకిలు ధడ ధడ లాడించుకుంటూ మహరాజులా కదిలి పోయిన పరమేశం వైపు చూస్తూ కిటికీ దగ్గర నిలబడిన లలిత దీర్ఘంగా నిట్టూర్చింది.
సాయంత్రం అయిదయ్యేసరికి ఉద్యోగులంతా ఇంటికి బయలుదేరారు.
పిల్లలకు కట్ట వలసిన జీతాలు, అపార్ట్ మెంట్ కి కట్టాల్సిన వాయిదాలు, తలితండ్రుల మందులు మాకుల ఖర్చుల గురించి కొందరు లెక్కలు వేసుకుంటుంటే, ఏ బాదరబంది లేని వాళ్ళు మల్టి ప్లెక్స్ లో సినిమా, ఆపైన ఖరీదైన రెస్టారెంట్ లో విందు గురించి ఆలోచిస్తూ కదిలారు.
లలిత పర్స్ తీసి చూసుకుంది. పదిరూపాయలే వున్నాయి. మొదటి తారీఖు నాడైనా ఆటోలో వెళ్ళే భాగ్యం లేదు” అనుకుంటూ బస్ స్టాప్ వైపు నడిచింది.
ఇంటికి వచ్చేసరికి ఆరున్నర అయ్యుంది. క్లబ్ కు వెళ్ళడానికి సిద్ధమై, ఒంటి మీద సెంటు కొట్టుకుంటున్నాడు పరమేశం.
“ఏమిటి ఇంతాలస్యం? నువ్వు వచ్చాక గుడికి వెళ్ళాలని అమ్మ ఎదురు చూస్తోంది.”అన్నాడు అలసిపోయి వాడి పోయిన ఆమె ముఖం వైపు చూడకుండా వాలెట్లో డబ్బులు పెట్టుకుంటూ.
“ఒక రోజు గుడికి వెళ్ళక పోతే కొంప ముణిగి పోదులే. ఏమ్మా లలితా ఆఫీసులో పని ఎక్కువగా వుందా? బాగా అలసటగా కనబడుతున్నావు ముఖం కడుక్కుని రా. కాఫీ కలిపి ఇస్తాను” అంది పరమేశం తల్లి, లలిత అత్తగారు అయిన పార్వతమ్మ.
“అన్నట్టు ఇదిగో నీకు ఈ నెల ఖర్చులకు” అంటూ పరమేశం రెండు వేలు అందించాడు లలిత చేతికి.
“అమ్మా నీ చేతి ఖర్చులకు వుంచు అని ఆమెకో వెయ్యి ఇచ్చాడు.
“నాకేం ఖర్చులు వుంటాయిరా? మందులు అవీ నువ్వే తెస్తావు.మొన్న నీ చెల్లెలి దగ్గరకు నెల్లూరికి వెళ్ళినప్పుడు రెండు జరీ అంచు వెంకటగిరి చీరెలు కొనిపెట్టింది. తిరిగి వచ్చేటప్పుడు రెండు వేలు చేతిలో పెట్టింది. ఉద్యోగం చేసి స్వతంత్రంగా సంపాదించు కుంటోంది కదా. “ అంటూ కొడుకు ఇచ్చిన డబ్బు అందుకుంది పార్వతమ్మ.
“సరేలే ఆ విషయాలు ఇప్పుడెందుకు?” చిరాకుగా అంటూ బయటకు నడిచాడు పరమేశం.
పెళ్ళైన కొద్ది రోజుల్లోనే లలిత సంపాదన మొత్తం పరమేశం చేతిలోకి వెళ్ళడం మొదలైంది. ఆమె బేంక్ అకౌంట్ లో ఒక వెయ్యి కన్న ఎప్పుడూ వుండదు. ఒక చీర కొనుక్కోవాలన్నా, ఆఫీసులో ఏదన్నా సందర్భానికి విరాళం ఇవ్వాలన్నా అతన్ని అడిగి తీసుకోవలసిందే.
అయితే లలిత చేసుకున్న పుణ్యమో ఏమోగానీ అత్త, ఆడబడుచు ఆమెను ఆదరాభిమానాలతో చూస్తారు.
“అత్తమ్మా! మీరు గుడికి వెళ్ళి రండి. ఇంట్లోపని నేను చూసుకుంటాను.” తల్లిలా ఆదరించే అత్తమ్మ అంటే లలితకు గౌరవం, అభిమానం.
తల్లికి ఆరోగ్యం బాగులేదని ఫోను వచ్చినప్పటినుండి దిగులుగా వుంటోంది లలిత.
ఆవిడకు వయసు మీద పడింది.లలిత ఒకత్తే కూతురు. కూతురు పెళ్ళై కాపురానికి వెళ్ళాక ఆమె ఒంటరిగా వుంటోంది. తాను వుంటున్నది చిన్న ఇల్లే అయినా అందులో ఒక భాగం అద్దెకు ఇచ్చి ఆ డబ్బుతో గడుపుతోంది.
తాను సంపాదిస్తున్నా ,అందులో కొంత తల్లికి పంపి ఆదుకునే స్వతంత్రం లలితకు లేదు. భర్త దగ్గర ఆ విషయం ఎత్తాలంటేనే భయం.
అనుకోకుండా ఈ సమస్యకు పరిష్కారం కమల ద్వారా దొరికింది.
“లలితా మీరు సంగీతంలో డిప్లొమా చేసారుట? ఈ మధ్యనే తెలిసింది నాకు. మా అమ్మాయికి సంగీతం నేర్చుకోవాలని చాలా ఆశ. మీరు నేర్పుతానంటే మీ ఇంటికి పంపిస్తాను. వూరికే కాదులెండి. గురుదక్షిణ తీసుకోవాలి.” అంది లలిత సహోద్యోగిని కమల ఒక రోజున.
లలిత ఒక నిముషం ఆలోచనలో పడింది. ‘అవును. ఎంతో ఇష్టంగా కష్టపడి నేర్చుకున్న విద్య. సాధన లేకుండా మరుగున పడింది. తనకు వచ్చిన విద్యను ఇంకొకరికి నేర్పడానికి భర్త అనుజ్ఞ దేనికి?’
“ మా ఇంటికి వద్దు కమలా. నేను ఆఫీస్ నుండి వెళ్ళేటప్పుడు మీ ఇంటి మీదనే వెడతాను కదా. మీ ఇంట్లోనే ఒక గంట ఆగి పాఠం చెప్పి వెడతాను. మ ఇంట్లో మా అత్తమ్మా, పిల్లలు వుంటారు. మీ అమ్మాయి స్నేహితులు నలుగురు వచ్చినా మంచిదే ” అనేసింది లలిత.
పదిమంది దాకా అమ్మాయిలు సంగీతం నేర్చుకోడానికి ఉత్సాహం చూపి ముందుకు వచ్చారు. .
వారం లో రెండు రోజులు చీకటి పడ్డాక ఆలస్యంగా ఇల్లు చేరుతున్నది లలిత. బస్ దొరక లేదనీ, ఆఫీసులో పని అనీ, ఆటోకి ఎక్కువ అడిగాడనీ నెట్టుకు వచ్చింది.
నెలతిరిగేసరికి రెండువేలు చేతిలో పడ్డాయి లలితకు. ఆ డబ్బుకు తన చేతి ఖర్చుకు ఇచ్చే డబ్బు కూడా కలిపి తల్లికి పంపింది పళ్ళు, పాలు, టానిక్ తీసుకోమని.
ఇలా రెండు నెలలు గడిచేసరికి పరమేశానికి అనుమానం వచ్చింది లలిత తన దగ్గర ఏదో దాస్తోందని. ప్రతీ మంగళ వారం, శుక్రవారం మాత్రమే ఆలస్యం ఎందుకు అవుతోందో కనుక్కోవాలని ఒక మంగళ వారం సాయంత్రం ఆఫీసుకు వెళ్ళాడు.
ఆఫీసుకు తాళం వేసి వుంది. “అందరూ వెళ్ళిపోయారు సార్” అన్నాడు వాచ్ మాన్ .
ఆ పైనెల ఒకటో తేదిన లలిత జీతం అందుకోడానికి ఆమె ఆఫీసుకు వెళ్ళిన పరమేశానికి తన పశ్నకు జవాబు దొరికింది.
చెప్పిన సమయానికి బాకీ తీర్చలేదని ఒక అటెండర్ని బాగా తిట్టాడు.
వాడు ఇంకో ప్యూనుతో “ఈయన వడ్డీ వ్యాపారిలా ఆ అమ్మ జీతమంతా పట్టుకు పోతున్నాడు గనుకనే ఆ మేడం పాపం సంగీతం పాఠాలు చెప్పుకుని నాలుగు రాళ్ళు సంపాదించుకుంటొంది” అని కడుపుమంట వెళ్ళగక్కాడు.
ఆ మాటలు పరమేశం చెవిన పడ్డాయి.
ఆ రోజు మంగళ వారం . లలిత ఆలస్యంగా ఇంటికి వచ్చింది.
“ఇవాళ ఆటో బందా? బస్సుల బందా? లేక సంగీతం పాఠాలా?” లలిత ఇంట్లో అడుగు పెట్టగానే నిలదీసాడు పరమేశం.
నోట మాట రానట్టు నిలబడింది లలిత.
“ఆ పిల్ల దేవుడా అని ముఖం వేలాడేసుకుని ఇంటికి రాగానే ఏమిట్రా ఆమాటలు?” పార్వతమ్మ కోడలికి వత్తాసుగా వచ్చింది.
“నీకు తెలియదు అమ్మా నీ కోడలు మనకు తెలియకుండా ఏ రాచకార్యాలు వెలగ బెడుతోందో. మాట్లాడవేం?ఎన్నాళ్ళ నుండి జరుగుతోంది ఈ నాటకం? చెప్పు నీ సంగీత పాఠాల సంపాదన ఎవరికోసం? నీ పుట్టింటికి పంపుతున్నావా?” కోపంగా మీదకి వస్తూ అరిచాడు.
“నాకు అన్నీ తెలుసురా. వాళ్ళ ఆఫీసులో తనతో కూడా పనిచేసే కమల వాళ్ళ అమ్మాయికి సంగీతం నేర్పమని అడిగిందని నాకు ఎప్పుడో చెప్పింది లలిత.” పార్వతమ్మ అంది.
“మరి నాదగ్గర దాచడమెందుకు? ఆ డబ్బు ఏంచేస్తున్నట్టు?” కాస్త తగ్గి అన్నాడు.
“అదికాదండీ. అమ్మకు ఆరోగ్యం బాగాలేదు. ఆ అద్దె డబ్బు అమ్మ తిండికే చాలదు. మందులు,పళ్ళు, టానిక్కులు అంటే ఎవరిని అడుగుతుంది? ఆమె నన్ను డబ్బు పంపమని అడగలేదు. ఏదో సాయం చేద్దామని..” ఆగింది లలిత.
“ఏం? దాని జీతం తన చేతికి అందకుండా తీసుకున్నట్టు ఈ సంపాదన కూడా లాక్కుందామనా? మీ అమ్మను అంటే నన్ను నువ్వు పోషిస్తున్నావు. మరి లలితా వాళ్ళ అమ్మని ఎవరు పోషించాలి? ఆవిడకు వుండేది ఈ పిల్ల ఒక్కత్తే. తన జీతంలో కొంత అమ్మకు పంపిస్తానంటే నువ్వు కోప్పడుతావేమో అని ఈమార్గం ఎంచుకుంది.తప్పేముందీ? నువ్వు నా ఖర్చు కోసం ఇచ్చే వెయ్యి రూపాయలు కూడ కలిపి పంపమని లలితకే ఇస్తున్నా.” పార్వతమ్మ కొడుకుని నిలదీసింది.
“అత్తమ్మా! మీరు వూరుకోండి. ఏమండీ! నేను చేసిన పని మీకు అవమానమనిపిస్తే క్షమించండి. రేపటి నుండి ఆ పాఠాలు చెప్పడం మానేస్తాను.” కళ్ళలో నీళ్ళు నిండగా గద్గద స్వరంతో అంది లలిత.
“అదేం తప్పు చేసిందని క్షమించమని అడగాలి? అత్తగారంటే అమ్మతో సమానమని అత్తమ్మా అని ఆప్యాయంగా పిలుస్తూ నన్ను అమ్మలా చూసుకుంటోంది.మరి వాళ్ళ అమ్మ నీకు అత్తమ్మ కాదా? ఆమెను చూసుకో వలసిన బాధ్యత నీకు లేదూ?
నీ చెల్లెలు నన్ను తీసుకెళ్ళి నాలుగు నెలలు పెట్టుకుని, చీరలు కొనిచ్చి, నా ఖర్చులకని డబ్బు ఇచ్చి పంపితే నేను గొప్పగా చెప్పుకోవడం లేదూ? వాళ్ళ అమ్మకు ఆమాత్రం చేసే హక్కు లలితకు లేదూ? నిజానికి నువ్వు మంచి అల్లుడివి అయితే ఆమెను ఈ వయసులో ఒంటరిగా వదిలేయకుండా మీదగ్గరకి తీసుకొచ్చి పెట్టుకునేవాడివి.నీకు భార్య సంపాదన కావాలి గానీ ఆమె మనసుకు కష్టం కలగకుండా చూసుకోవాలన్న ఇంగిత జ్ఞానం లేదు.” అంటూ కొడుకును దులిపేసింది పార్వతమ్మ.
తప్పు తెలుసుకున్నట్టు తలవంచుకున్నాడు పరమేశం.
“అత్తమ్మా!” ఆర్థ్రంగా పిలుస్తూ అత్తమ్మను హత్తుకుంది లలిత. 
————. ————- ————- ————-
