రచన:నాగలక్ష్మి కర్ర
ఆగకుండా మోగుతున్న డోరు బెల్లు శబ్దానికి నిద్రా భంగం కలిగిన మహేందర్ వీధి తలుపు వైపు నడిచేడు. హాలులోని గడియారం సమయం ఆరు చూపిస్తోంది.  యీవేళప్పుడు యెవరొచ్చేరో అనుకుంటూ తలుపు తీసేడు. ఎదురుగా శివాని …  చేతి మీద గిల్లుకు చూసుకున్నాడు. అమ్మో నొప్పి అంటే తను కలగనటం లేదు నిజంగానే శివానీ వచ్చింది. తన జీవితం, తన సర్వస్వం. పది సంవత్సరాలు ప్రేమించుకొని మూడు ముళ్ళతో యేకమై, ఏడాది తిరగకుండా తూ…తూ…….. మై……..మై……. అనుకొని వారం కిందట ‘ యింక నువ్వు నేను కలిసి వుండడం కష్టం’ అని సూట్ కేస్ సర్దుకొని వెళ్లి పోయిన శివాని, ఈ వేళప్పుడు యిలా ఎదురుగా….
మహేందర్ ని తోసుకొని తిన్నగా బెడ్ రూంలోకి నడిచిన శివానీని చూస్తూ  వీధి తలుపేసి యెటు వెళ్ళాలో తెలీనివాడిలా హాలు లో సోఫా లో చతికిల బడి చిన్నగా నిద్రలోకి జారుకున్నాడు.
“మహీ కమాన్  గెట్ అప్.  బ్రేక్ ఫాస్ట్ యీజ్ రెడీ ” అన్న పిలుపుతో లేచిన మహేందర్ శివానీని అపనమ్మకంగా చూస్తూ వాష్ రూం వైపు నడిచేడు.
షాక్ మీద షాక్ తగులుతోంది మహేందర్ కి.
ఏ మాటకి ఎలా రియాక్ట్ అవుతోందో, ప్రశాంతంగా వున్న వాతావరణం పాడు చేసుకోడం యెందుకు. శివానీనే చెప్పనీ. తినబోతూ రుచి తెలుసుకోవాలనే తొందర వుండకూడదు.
అందుకే ” మాలతి ఆంటీ వాళ్లు కులాసావా శివీ ” శివానీతో మాటకలపడానికి అడిగేడు.
అంతవరకు తనలోనే దాచుకున్న ఉద్వేగాన్ని మాటల రూపంలో బయట పెట్టింది.
తను అత్త దగ్గర తెలుసుకున్నవి మహేందర్ తో పంచుకోసాగింది.
” అత్త అనుభవమంత వయసులేనిదానిని ఆమె సంసారాన్ని చక్కదిద్దాలను కోవడం యెంత తెలివితక్కువతనం కదూ, తెలివి తక్కువగా వాగిన నన్ను క్షమించడమే కాదు నన్ను సంస్కరించినందుకు నేను యెప్పుడూ ఋణపడి వుంటాను, నిన్న మధ్యాహ్నం అత్త యింట్లో ఏం జరిగిందంటే…….
“అత్తా యీ నస యెలా భరిస్తున్నావు, నేనొచ్చినప్పటి నుంచి చూస్తున్నాను ఓ కామా లేదు ఓ ఫుల్ స్టాప్ లేదు, అటు ఏడుతరాలకి యిటు ఏడుతరాలకి నైన్ సెర్మనీస్ పెడుతోంది. పక్కవాళ్ళనీ  వదలలేదు. ఎదురింటి వాళ్లని, పాలవాడిని, పేపరువాడిని ఆఖరుకి ఆకాశం లో యెగిరే పక్షిని, వీధిలొ మొరిగే కుక్కని కూడా విడిచి పెట్టలేదు అమ్మమ్మ. యెలా వేగుతున్నావు యీవిడతో. సెర్మనీస్ పెట్టే హడావిడిలో చాలాసార్లు హద్దులు మీరి తిట్ల దండకం కూడా పఠిస్తోంది. రెండు రోజులకే నాకు చిరాకొస్తోంది. నువ్వేంటి యిలా నిమ్మకి నీరెత్తినట్టుంటున్నావు. యిన్నాళ్లు ఊరుకోవడమే నువ్వు చేసిన పెద్ద తప్పు ” చిరాగ్గా అంది శివాని మాలతిని ఉద్దేశించి.
“పొనీలే శివీ, యేదో పెద్దావిడ “.
“పొనీలే అని చిన్న వాళ్లని, పొనీలే అని పెద్దవాళ్ళని వదిలేస్తూ పొతే అదే అలుసుగా తీసుకొని ప్రతీ వాళ్లు మన మీదెక్కి స్వారీ చేస్తారు తెలుసా, ఎవరో మెచ్చి  మేకతోలు కప్పుతారనుకుంటున్నావేమో, ‘ మామంచి కోడలు ‘ అని అనదు సరికదా చేతకాని దానివని, ముట్టముంగి అనే బిరుదులు మాత్రం యిచ్చింది. మావయ్యని ప్రేమించి పెళ్లాడిన నువ్వు అమ్మమ్మ చేత యిన్ని మాటలు పడ్డం ఏమిటి ?, అదీ నీ తప్పు లేకుండా, అసలు నీ ఒంట్లో ప్రవహిస్తున్నది నెత్తురేనా ? ఆవేశంగా అంది శివాని.
మాలతి సన్నగా నవ్వి అత్తగారికి వడ్డించసాగింది.
అలవాటుగా మాలతి అత్తగారు తింటున్న తిండిని, దాన్ని వండిన మాలతిని, వాటిని పండించిన వారిని, వారిని కన్నవారిని కలిపి తిడుతూ కడుపునిండా భోజనం చేసి, గొణుగుతూనే మధ్యాహ్నపు  నిద్రకి వుపక్రమించింది.
శివానీకి మాలతి ప్రవర్తన నచ్చడం లేదు. యిన్నాళ్ళు అత్త ఆర్ధికంగా మావయ్య మీద ఆధారపడి వుంది కాబట్టి ముసలమ్మని భరిస్తోంది అనుక్కుంది. కాని బావ పెద్ద వుద్యోగం చేస్తూ బాగా అర్జిస్తున్నాడు. మరింకేవిటి అత్త యింకా అమ్మమ్మ చేత తిట్లు తింటూ వెన్నెముక లేని మనిషిలా బతికేస్తోంది.  అత్త స్థానంలో తనుంటే మావకి విడాకులిచ్చేసి రైల్వే స్టేషన్ లో దోశెలు పోసుకొని బతికేదానినని చాలాసార్లు అనుకొంది. తాను అనుకోడమేకాదు చాలాసార్లు అత్తతో అంది కూడా. ప్రతీమారు వో సన్నని  నవ్వునవ్వేది, ఇప్పడు కూడా అంతే.
తాత్కాలికంగా తన సమస్యలన్నీ మరిచిపోయి, అత్త సమస్యకి పరిష్కారం చూపించాలని నిర్ణయించుకుంది. అవుసరమైతే యీ విషయం గురించి మావయ్యతోనూ, బావతోను కూడా చర్చించాలని నిశ్చయించుకుంది.
భోజనాలు ముగించుకొని శివాని, మాలతి బెడ్ రూములో నడుం వాల్చేరు.
ముప్పై ఏళ్ళ శివానీ అత్త పక్కలో చేరగానే మూడేళ్ళ పిల్లగా మారిపోయింది. తనలో జరుగుతున్న సంఘర్షణ పంచుకోవాలని అనిపించింది. అత్త తనని అర్ధం చేసుకుంటుందని ఏమూలో ఆశ. యిన్నాళ్లుగా అత్త తెగించి చెయ్య లేకపోయిన పనిని తను యెంత సులువుగా చేసిందో చెప్పాలని వుబలాటం, అత్తలా తను సర్దుకుపోయి బతకడం లేదని చెప్పాలనే ఆతృత.  తన నిర్ణయం ఎవరు మెచ్చినా, మెచ్చక పోయినా అత్త మెచ్చుకుంటుందని శివాని నమ్మకం. అందుకే మెల్లగా మొదలు పెట్టింది.
” అత్తా, పెళ్ళంటే నూరేళ్ళ పంట కదా ? ”
” ఔను ”
” పెద్దలు కుదిర్చిన పెళ్లి అయితే సర్దుబాట్లు తప్పవు, కాని ప్రేమ వివాహంలో కూడా సర్ధుబాట్లా ? ఎందుకత్తా ” యెంత దాచుకున్నా దాగని తడి శివానీ గొంతులో.
” ప్రేమించి పెళ్ళాడిన మన పరిస్థితే యిలా వుంటే పెద్దలు కుదిర్చిన పెళ్లి చేసుకున్న వారి సంగతేమిటి ? పది సంవత్సరాల ప్రేమ, పెద్దవాళ్లు వొప్పుకొనేంత వరకు వోపిక పట్టిన ప్రేమ, హానీమూన్ తరవాత ఆవిరై పోతుందా ? చెప్పవా…….?,  ప్లీజ్ కాస్త సర్దుకుంటారా ? పక్క స్టేషనులో దిగిపోతాను అని అనడానికి యిదేమీ బస్సో,  రైలు ప్రయాణమో కాదుగా ? ఒక జీవితకాలం వుండవలసిన బంధం ” గొంతులో తడి, గుండెలోని బరువు గొంతుకి అడ్డుపడింది.
తట్టుకోలేని శివాని మాలతి గుండెల్లో మొహం దాచుకుంది.
నెమ్మదిగా  శివాని వెన్ను నిమురుతూ ” ఊరుకో శివీ…. చిన్న పిల్లలా ఏంటిది, యింత ఆవేశం అవసరమా ? యిప్పుడేమయిందని  యింత దుఃఖం మొదటి అడుగులోనే ఓటమిని అంగీకరిస్తున్నావా ? “.
” ఓడిపోయాను, అత్తా ఓడిపోయేను ఘోరంగా  వోడిపోయేను “.
” ఏమైందో సరిగ్గా చెప్పు శివీ పెళ్లై యేడాది అయిందో లేదో అప్పుడే గొడవలా ?”
“మర్నాడు నుంచే ”
“యేంటీ మర్నాడు నుంచా ? ”
” ఆ… హా… మన వూర్లో పెళ్లైన తరువాత వాళ్ళింటికి వెళ్లేం కదా ? అక్కడ నుంచి మొదలైయింది. చెమ్కీలు కుట్టిన చీర, మొహం కనిపించకుండా ముసుగు వేసుకొని తలెత్తకుండా రోజంతా తిరగడం, పొద్దున్న పెద్దవాళ్ళందరి కాళ్ళకి దండాలు పెట్టడం, యిదేమైనా చారుమతీదేవి కాలమా?  మర్నాడు గంగిరెద్దులా నగలన్నీ వేసుకోమని చెమ్కీలు, పూసలు కుట్టిన చీర, అదెంత బరువుందో తెలుసా ? అలాంటిదే జాకెట్టు , యినప్పెట్టిలో పెట్టి తాళం వేసినట్లు నాకు వుక్కిరి బిక్కిరిగా వుంది. తరవాత మొదలయ్యింది జాతర, యెవరెవరో రావడం ముసుగు యెత్తి చూడడం చేతిలో డబ్బులు పెట్టడం. పెద్దవాళ్ళ కాళ్లు పట్టుకొని దండం పెట్టాలిట, నా తోటి వాళ్ళయితే కౌగలించుకోడం.. ఛఛ కౌగలించుకోడం యేమిటి. నేనేం అంగడి బొమ్మనా డబ్బులు పుచ్చుకోడానికి.
మహేందర్ తో చెప్తే ‘ సర్దుకో, నాలుగు రోజులేగా ? ఏదో పెద్దవాళ్లు, వాళ్ల చాదస్తాలు వాళ్లకుంటాయిగా ‘ అన్నాడు. సరే ఎలాగో కళ్లు మూసుకు గడిపేద్దాం అనుకున్నాను. కాని ఆ మర్నాడే నా సహనానికి పరీక్ష ఎదురౌతుందని అనుకోలేదు”.
” మహేందర్ చెప్పినట్లు నాలుగు రోజులు  వోపిక పట్టివుంటే పోయేదిగా ”
“నేనూ అలాగే అనుకున్నాను, కాని…. కాని…. రోజూ డైనింగ్ టేబుల్ దగ్గర వాళ్ళు తింటున్న మాంసాహారం చూస్తూ వుంటే నాకు కడుపులో తెమల్చుకు పోయేది, వాళ్ల భాష, ఆచార వ్యవహారాలూ, వాటిని తుచ తప్పకుండా పాఠిస్తున్న మహేందర్ ని చూస్తూ వూరుకోలేకపోయేను “.
” మహేందర్ ఫేమిలీ మాంసాహారం తింటారని నీకు ముందుగానే తెలుసుగా ?,
మహేందర్ ఉత్తరాది వాడని తెలుసుగా ? ”
” ఆ తెలుసూ…..కానీ…”
” కానీ, అణా  యేమీ లేదు శివీ, కలల ప్రపంచంలో వున్నప్పుడు యిదో పెద్ద ఆటంకంగా కనబడలేదు  కదూ.., వాస్తవంలోకి రాగానే మింగడు పడలేదు అంతేనా “.
” ఏమో నువ్వు చెప్పింది నిజమేనేమో ”
” శివీ నాకు తెలీక అడుగుతానూ, నువ్వు పనిచేసేచోట పార్టీలు అవీ వుండవా ? ”
”  ఎందుకుండవత్తా, ప్రతి వీకెండ్ కీ వుంటాయి, మాది మల్టీ నేషనల్ ఫర్మ్ కదా ”
” కదా మరి అక్కడ శాఖాహారం, మాంసాహారం రెండు ఉంటాయికదా ? నీ కొలీగో, ఫ్రెండో మాంసాహారం తింటూ వుంటే నువ్వేం చేస్తావు ?
” ఏమీ చెయ్యను, ఎవరి తిండి వారు తింటాం, మరీ భరించ లేకపోతే అక్కడ నుంచి వెళ్ళిపోతాను అంతే సింపుల్  ” అదో పెద్ద విషయం కాదన్నట్టుగా అంది శివాని.
” మరి మీ అత్తవారింట్లో కూడా అలాగే చెయ్యవలసింది కదా ? ”
” అంటే ”
” మరేం లేదు శివీ, మీ అత్తవారింట్లో కూడా నువ్వు అలాగే వెళ్లిపోవలసింది కదా ? గొడవ జరగకపోను ”
” ఆఫీసు, ఇల్లు వొకటి ఎలా అవుతాయి, నా యింట్లో నా అభిప్రాయాలు చెప్పుకొనే స్వాతంత్రం నాకు లేదా ? ”
” స్వేచ్ఛ, స్వాతంత్రం అన్నీ వున్నాయి శివీ, యిప్పుడు నీకో చిన్న క్లాసు తీసుకుంటాను సరేనా ?
” నా యింట్లో నా అభిప్రాయలు…  అన్నావు చూసేవా? అదే యింట్లో వున్న మిగతా వాళ్ల స్వాతంత్రం గురించి యెప్పుడూ ఆలోచించలేదా ?, వాళ్లు కూడా నీలాగే ఆలోచిస్తారు కదా ? మరి వాళ్ల ఫీలింగ్స్ మాటేమిటి యెప్పుడైనా ఆ కోణంలో ఆలోచించేవా ? మీ తరం పిల్లలకి  ప్రేమంటే ఏమిటో అవగాహన వుండటం లేదు. ఒకరు ఇచ్చేవారు, మరొకళ్లు పుచ్చుకోనేవారు కాదు శివీ యిద్దరూ యిచ్చి పుచ్చుకోవాలి. ప్రేమ యిద్దరు వ్యక్తులని మాత్రమే  కలుపుతుంది కాని పెళ్లి రెండు కుటుంబాలని కలుపుతుంది. అతని వారు నీవారు అనే భావం నీలొను, నీ వారు అతనివారు అనే భావం అతని లోను రావాలి . కష్ఠసుఖాలలో నీకు తోడూ నీడగా వుంటాను అనే ప్రమాణం యే మతం లోనైనా వుండి తీరుతుంది. కాని ఎంతమంది యీ ప్రమాణానికి కట్టుబడి వుంటున్నారు శివీ. యివాళ ప్రేమ, దోమ అంటూ వొకరితో తిరిగి రేపు మరొకరితో తిరుగుతూ, వాళ్ళని వాళ్లు పిచ్చి కారణాలతో మభ్య పెట్టుకుంటూ వున్న వాళ్లని ఎంతమందిని చూడటం లేదు.  మాకు పెళ్లొదు, కొన్నాళ్లు కలిసుంటాం, పడకపోతే విడిపోతాం అంటూ కలిసి కాపురాలు చేస్తున్న వాళ్లు రాబోయే తరానికి యెంత చేటు చేస్తున్నారో తెలుసా ? వాళ్లకి పిల్లలు పుడితే వారి గతేంటి? డబ్బున్నవాళ్ళైతే పెద్ద హాస్టల్స్ లో పెరుగుతారు, లేదంటే అనాధలుగా  గాలికి ధూళికి పెరుగతారు. మీ తరం అహంకారానికి తరవాతి తరం బలి అవ్వాలా ? ఇదెక్కడి న్యాయం శివీ?  మీతరం వారిలో సర్దుబాటు తత్వం లోపించింది కాబట్టి మీ తరువాతి తరం వాళ్లు పుట్టినప్పటి నుంచి సర్దుకుంటూ బ్రతకాలా ?
పది సంవత్సరాల ప్రేమలో యెప్పుడూ కనిపించని అంతరాలు పెళ్ళైన మరునాటి నుంచి నీకు కనిపించటం మొదలయాయి.  దక్షిణాదికి చెందిన నీకు, ఉత్తరాదికి చెందిన మహేందార్ కి సంప్రదాయాలలోనూ, అలవాట్లలోనూ చాలా తేడాలు వుంటాయని వూహించుకోలేకపోవడం యింత చదువు, తెలివితేటలూ వున్న నీ తప్పా?  నీ కడుపులో పెరుతున్న యీ పిండం తప్పా ? మహేందర్ దుర్మార్గుడు కాడు, నీలాగ తొందరపాటు మనిషి కూడా కాదు. అందుకే అతని అభిప్రాయాలని, అలవాట్లని నీ మీద రుద్దాలని చూడలేదు. పెద్ద వాళ్ళంటే గౌరవం వున్నవాడు. అన్నిటికన్నా ముఖ్యంగా నిన్ను మనస్పూర్తిగా ప్రేమించినవాడు ఔనా ? ”
శివానీ ఆలోచనలో పడింది. అత్త చెప్తున్నది నిజమే మహేందర్ చాలా మంచివాడు. తను ఆవేశపడి వాళ్ల అచారాలని అలవాట్లని నిందించినా మహేందర్ మాత్రం యెప్పుడూ నోరుజారలేదు. శివానీకి ఎందుకో తప్పంతా తనదేనని వోప్పుకోవాలని అనిపించలే, అందుకే,
“మంచి వాడే అనుకో కాని వాళ్ల వాళ్లకి చెప్పొచ్చుగా నేనున్నప్పుడు మాంసాహారం, ముసుగులు వద్దని ” చిన్నపిల్లలా బుంగమూతి పెట్టి అంది.
” మనం విందు భోజనం అంటే నాలుగు రకాల పిండి వంటలు వండుకున్నట్లే వాళ్ళు నలుగురు కలిసినప్పుడు వాళ్లకి యిష్ఠమైనవి వండుకున్నారు గాని నిన్ను కించపరచడానికి కాదు శివీ.  యిది నువ్వు అర్ధం చేసుకోవాలి, మీ ఇద్దరే వున్నప్పుడు మహేందర్ వండమన్నాడా?  లేక పొతే బయటనుంచి తెచ్చుకు తిన్నాడా ? “.
” లేదత్తా!  వాళ్ల వాళ్లు వచ్చినా యేదో  హోటల్ కి తీసుకువెళ్ళేవాడు, అయినా శాఖాహారం ఆరోగ్యానికి మంచిది అని అంతా అంటున్నారు కదా మరి వాళ్లు మాంసాహారం మానేయొచ్చు కదా ? ”
” ఔనా, మరి ఫాస్ట్ ఫుడ్స్, డ్రింక్స్ కూడా మంచివి కావనే చెప్తునారు కదే! నువ్వు మానేసేవా ?, అలాగే యిదీను, మరో విషయం శివీ ఆడైనా మగ అయినా వివాహ బంధంలోకి అడుగు పెట్టే ముందు తెలుసుకొని ఆచరించ వలసిన విషయాలు యేమిటంటే వీధిలొ[ విషయాలు గుమ్మం బయటే విడిచి పెట్టాలి.  యింట్లో విషయాలు పడక గది బయట విడిచి పెట్టాలి. అలాగే పడక గది విషయాలు గది దాటి బయటికి రాకూడదు, యింట్లో విషయాలు వీధి గుమ్మం దాటకూడదు. యీ మాట మా నాయనమ్మ మాకు చెప్పేది. యీ మాట ఆ తరమైనా యీ తరమైనా ఆచరణీయం తెలుసా ?, అలాగే మరో మాట గుర్తు పెట్టుకో, ఆలుమగలు మధ్య మూడో వ్యక్తికి చోటు యివ్వకూడదు . నీ సమస్యలకి పరిష్కారాలు నీ దగ్గరే వుంటాయి, ఆవేశంతో కాక వివేకంతో ఆలోచిస్తే, సరి అయిన పరిష్కారం లభిస్తుంది “.
శివానీ అత్త సమస్యకి పరిష్కారం సూచిద్దామని యీ సంభాషణ మొదలు పెట్టింది. కానీ అత్త తన సమస్యకి పరిష్కారం చూపిస్తోంది. శివానీలో యెన్నో జవాబులేని ప్రశ్నలు, ఆలోచనలతో తల బద్దలయిపోతోంది. అత్తనే అడగాలి.
” అత్తా, పెద్దలు కుదిర్చిన పెళ్ళిలో సమస్యలు వుండవా ?, పదేళ్ళు ప్రేమించుకున్న మాకు పెళ్లైన తరువాత వొకరి గరించి వొకరికి యేమీ తెలీదు అని అనిపించింది. మరి పెద్దలు ఏకం చేసిన జంటల సంగతేమిటి “.
“అందుకే నాకనిపిస్తుంది యువతకి పెళ్లికి ముందు పెళ్లి మీద పూర్తి అవగాహన వుండాలి. వేరు వేరు ఇళ్ళల్లో పుట్టి పెరిగిన యిద్దరు సంపూర్ణ వ్యక్తులు వొకటై వొక కప్పుకింద బతకాలంటే యెన్నో రకాలైన సర్దుబాటులు చేసుకోవాలి, కొత్తగా యేర్పడ్డ చుట్టరికాలని నిభాయించుకోగలగాలి. బాధ్యతలని భారం అనుకోకూడదు. వీటన్నిటికి తట్టుకోవాలంటే మానసికంగా సిద్ధపడాలి. వొకమారు మనముందున్న సమస్య మీద మనకి అవగాహన వుంటే అది సమస్యలాగే కనిపించదు. కొన్నింటిని కాలానికి వదిలి పెట్టెయ్యాలి.
మన పెళ్లిళ్ల లో చదివే వేద మంత్రాలన్నీ వధువు వరుడు సమానమని, సమానంగా సంసారపు బాధ్యతలని పంచుకోవాలనే చెప్తున్నాయి. అంటే వేదకాలంలోనే ఆడమగ సమానమనే భావన వుండేది. ఎప్పుడు యీ భావన పోయి, యెవరు గొప్ప అనే ప్రశ్న యిద్దరిలోనూ ప్రవేశించిందోగాని  బస్ అప్పటినుంచే యీ సో కాల్డ్ ఇగో గొడవలన్నీ మొదలయ్యేయి. ముక్కు మొహం తెలీని వాళ్లు మనని ఎన్ని మాటలన్న సర్దుకుపోతాం, కాని ‘ మన ‘ అనుకొనే వాళ్లు మనని చిన్న మాట అన్నా పరిసరాలని కూడా మరిచిపోయి ఎదురు తిరుగుతాం. కారణం ఏమిటి అని ఆలోచిస్తే  నాకేమనిపించిందో తెలుసా ? బయట వాళ్లు చేసిన అవమానాలకి ఎదురు చెప్పలేక మనసులోనే దాచుకున్న భావాలు మన వాళ్ల మీద చూపిస్తున్నామేమో అని, అంతేకదూ శివీ ” ట్రాన్స్ లో వున్నట్లుగా చెప్పుకుపోసాగింది మాలతి.
“నువ్వు చెప్తూ వుంటే నిజమేనేమో అనిపిస్తోంది ఆత్తా , యీ సమస్యకి  సమాధానం కూడా నీ దగ్గర వుండే వుంటుంది, అది కూడా చెప్పు నాలాంటి వాళ్లకి పనికి వస్తుందేమో ? ”
” నాకు తోచిందేదో నేను చెప్పాను, నీకు నచ్చినందుకు చాలా సంతోషం, చాలా సులువైన పరిష్కారం ఏంటో తెలుసా కోపాన్ని నియంత్రించుకోవడం. మా చిన్నప్పుడు మా టీచరు ‘ కోపం వచ్చినపుడు మౌనాన్ని ఆశ్రయించు, తప్పనప్పుడు మాటలు పొదుపుగా వాడు ‘ అని చెప్పేవారు. యిన్ని సంవత్సరాలుగా యిదే సూత్రాన్ని పాటిస్తున్నాను, ఎదుటి వాళ్లు మాట్లాడే ప్రతి  మాటకి సమాధానం చెప్పాలనే రూలు లేదు. ఒక్కొక్కప్పుడు మన మౌనమే వంద సమాధానాలతో సమానం. సో యిప్పుడు నీ జీవితం నీ చేతల్లో వుంది. మనసంతా ప్రేమనింపుకొని ప్రేమలో జీవిస్తావో, నీ నరనరాన ద్వేషం నింపుకొని, జీవితాన్ని పాడు చేసుకుంటావో నీ యిష్టం. మీ అమ్మమ్మ కి కాఫీ కలపాలి. నే వంటింట్లోకి వెళ్తున్నా, శాంతంగా ఆలోచించుకో, తెలివయినదానివి, మంచి నిర్ణయమే తీసుకుంటావనే  నమ్మకం నాకుంది “. శివానీని ఆలోచనలకు వదిలి వంటింటి వైపు నడిచింది మాలతి.
                                             —————
మాలతి వంటిట్లోకి వెళ్లిన తరువాత శివానీలో అంతర్మధనం మొదలయ్యింది. యీ యేడాదిలో తనకి మహీకి జరిగిన గొడవలు పునరావలోకనం చేసుకుంటే మొత్తం తప్పంతా తనదేనని అనిపించింది. అన్ని గొడవలకి తనే గెలవాలనే తన మూర్ఖత్వమే కారణంగా అనిపించింది. తను యెంత  పిచ్చిగా ప్రవర్తించినా మహీ తననే సపోర్ట్ చెయ్యాలనే అనుకొంది, అలా చెయ్యకపోతే తన మీద ప్రేమ లేదని అతనిని నిందించింది . చేసిన తప్పులు వొక్కొక్కటీ కళ్ల ముందు తిరగాసాగేయి. అమ్మవారిలా  నోరేసుకు పడిపోయినా సహనం కోల్పోని మహి అంటే మరింత యిష్టం పెరిపోయింది. అందుకే మరి ఆలస్యం చేయ్యదల్చుకోలేదు. రాత్రి బస్సుకి టికెట్ బుక్ చేసుకొంది శివాని.
ఎప్పుడు శివానీ మహిని అల్లుకుపోయిందో యిద్దరికీ తెలియలేదు.
” మరి మాలతి ఆంటీ సమస్యకి పరిష్కారం యేమిటి శివీ, మీ అమ్మమ్మకి యింకా కొడుకులు వున్నారుగా  ? కొన్నాళ్లు వాళ్ళదగ్గరకి పంపిస్తే యిద్దరికీ కాస్త విరామం దొరుకుతుందేమో ?”
” నేను అదే చెప్పేను, దానికి ఆవిడ ఏమందో తెలుసా ? ” కొత్తలో మీ అమ్మమ్మ మాటలు నన్ను చాలా బాధించేవి, చాలా కోపం తెప్పించేవి. నేను ఎప్పుడూ నోరు జారదలుచుకోలేదు. అందుకే మౌనంగా వుండేదాన్ని, తరవాత తరవాత అలవాటయిపోయింది. తినగ తినగ వేము తియ్యనుండు లాగ, యిక యిన్ని సంవత్సరాల తరువాత అలవాటయిపోయింది. యిప్పుడు ఆవిడ మౌనంగా వుంటే ఆవిడకి ఆరోగ్యం బాగులేదేమో అని నాలో గుబులు మొదలవుతుంది. ఓ నాలుగు రోజులు ఆవిడ మరో కొడుకు దగ్గర వున్నా నన్ను మా యింటికి పంపెయ్యి అని గొడవపెట్టి  వచ్చేస్తారు. ఓ సారి మీ చిన్నమావ యింటి నుంచి  వచ్చేక ‘ నన్ను వాళ్ళింటికీ వీళ్లింటికీ పంపకే నువ్వు లేని యింట్లో నేనుండలేనే, నీ చేతుల్లోనే కన్నుముయ్యాలే, ఏదో యీ జన్మకి యిలా కానీ. మళ్లా జన్మలో నేను నీ కోడలినై నీ ఋణం తీర్చుకుంటాను, అంతవరకూ ఓపిక పట్టు తల్లి మాలతమ్మా ‘ అన్నారు. మేమిద్దరం ఒకరికొకరం అలవాటు పడిపోయేము ”  అంది.
”  అవును శివీ, యిది కూడా ఒకరకమైన ప్రేమేనేమో ”
” ఏమైనా మహీ నా మనసున కమ్మిన మబ్బులు తొలగించిన మా అత్తకి యెప్పుడూ ఋణపడి వుంటాను “.
” నేను కూడా శివీ ” అంటూ శివానీని గుండెలకి హత్తుకున్నాడు మహేందర్.
విశ్లేషణ: స్వాతీ శ్రీపాద
వారం కి౦దట “ఇక నువ్వూ నేనూ కలిసి ఉండటం కష్టం “ అని  అలిగి వెళ్ళిపోయిన భార్య శివాని తిరిగి రావడం అత్తను ఉద్దరి౦చాలనుకుని అత్తచేత తానే ఉద్ధరి౦చబడట౦, అక్కడ ఎం జరిగి౦దో ఆ జరిగిన విషయం తనను ఎలా మార్చేసి౦దో భర్తకు వినిపిస్తు౦ది శివాని. కొత్త తరానికి కావలసిన సర్దుకుపోయే తత్వం కుటుంబాలు విచ్చిన్నం కాకు౦డా కాపాడుకోడం గురి౦చి రమ్య౦గా చెప్పిన కర్రా నాగలక్ష్మి గారి కధ చదువరులను చక్కగా అలరిస్తు౦ది. తొలగిన మబ్బులలాగే తొలగిన అపోహలూ ఆహాలూ మ౦చి వెలుగునిస్తాయి బ్రతుకు బాటలో.
– డా ॥ గురజాడ శోభా పీరిందేవి
పెళ్లి హాల్ అత్యంత ఆధునికంగా,అట్టహాసంగా వెలిగిపోతోంది . లైట్ల తోరణాలు, పూలపందిళ్ళు నయనానందాన్ని కలిగిస్తూ కట్టి పడేస్తున్నాయి
ఆ అందాన్ని వైభవాన్ని తిలకించాలని సూరీడు తెగ ఆరాటపడుతూ తూర్పు తలుపు తీసుకుని వొచ్చే ప్రయత్నం చేస్తున్నాడు . ఆయన వొస్తే తమకి చూసే చాన్స్ పోతుందని మబ్బుల గుంపులు అడ్డుకుంటూ వున్నాయి అయినా  వొస్తానంటున్న సూరీడు మీద ఆగ్రహం వొలక బోస్తూ వురుముతున్నాయి . వారిద్దరి మధ్యా నిశ్శబ్ద పోరాటం సాగుతోంది. అరుదైన ఆ దృశ్యాన్ని క్లిక్కు మానిపించి ఫేస్బుక్లో పెట్టాలని తెగ ఆరాట పడుతూ మెరుపులు మహా ఉత్సాహాన్ని చూపిస్తున్నాయి . గాలి గలగలా నవ్వుతూ చోద్యం చూస్తోంది. పక్షులు కువకువ లాడుతూ ఇరువర్గాలనీ రెచ్చగొడుతున్నాయి. చెట్లు తలలూపుతూ చోద్యం చూస్తున్నాయి .
ఆ వేళలో సరిగ్గా ఆ వేళలో గుసగుసలు వినిపించాయి .. హడావిడిగా అయినవాళ్ళు అటూ ఇటూ ఆదుర్దాగా తిరగ సాగారు. ముఖ కవళికల్లో భయం,కొట్టొచ్చినట్టు కనిపిస్తోంది
ఎవరో ఏదో చెప్పబోతుంటే పక్క వ్యక్తి అటకాయించాడు . హుష్ మగపెళ్లి వాళ్లెవరైనా ఇక్కడ వుంటే వాళ్లకి వినిపిస్తుంది జాగ్రత్త అని చెప్పాడు . అక్కడ వున్న వారోకరిద్దరి చెవిలో ఆమాట పడింది . అంతే వాళ్లకి కుతూహలం పెరిగింది.
” ఏమై వుంటుంది ‘?
”ఈ కుటుంబ సభ్యులకి భేషజాలేక్కువ కదా కట్నం డబ్బు చేతికి అంది వుండదు దాన్ని ఎలా కప్పిపుచ్చి తంతు జరిపిద్దామా అని చూస్తున్నారనుకుంటా ”
”పిల్ల తండ్రి ఏదో స్కామ్లో ఇరుక్కుని వున్న సంగతి ఇప్పుడు చెవిన పడి వుంటుంది అందుకే ఆ గాభరా ”
” ఆ పిల్ల కారెక్టర్ మంచిది కాదేమో| ఏ కడుపో వొచ్చిందని తెలిసి ఉండచ్చు ”
”సరే మనం ముగ్గురం బెట్  కట్టుకుందాం .ఎవరమ్ గెలిస్తే వాళ్ళం మిగతా ఇద్దరికీ మందు పార్టీ ఇద్దాం”
” ఓకే ”
మగవారి మాటలు అలాఉండగా ఆడవారివి ఇంకోలా  వున్నాయి
” రకరకాల నగలు పెట్టుకుంటారు తల్లి కూతుళ్ళు అవి గిల్టువేమో? అది బయట పడిందేమో ”
” ఆ ముసలావిడకి… అదే వాళ్ళ బామ్మకి నోరేక్కువ కదా దానివల్ల ఏదైనా కొత్త సమస్య వొచ్చి పెళ్లి ఆగిందేమో ”
”ఏమైతే ఏo కాని..   అందరికీ పెళ్లి ఆగిందని తెలియగానే కారణం నేనే చెప్తానబ్బా ”
” లేదు లేదు నేను చెప్తాను ”
పెళ్లి వారింట్లోని  బంధువుల గుసగుసలు ఎక్కువయ్యాయి
దానికి కారణం వుంది . ‘నిప్పు లేకుండా పొగ రాదుగా’
హటాత్తుగా ఆడపెళ్లివారంతా  పెళ్లి హాల్లో లేకుండా పోయారు
కూతుర్ని ఇంటినుండి  పెళ్లి హాల్ కి  తీసుకొస్తానని వెళ్ళింది తల్లి. ఆమె ఇంకా రాలేదేంటి పిల్లతో కలిసి అనుకుంటూ తండ్రి వెళ్ళాడు.  అప్పటిదాకా అక్కడేవున్న అన్న ఎటో గాయబయ్యాడు
ముసలావిడ ఎందుకో  పత్తా లేదు.
మగపెళ్ళివారు తరలివొచ్చే వేళ అయ్యింది
ఎదుర్కోలుకి  బంధుమిత్రులు తెల్లవారుజాముకే వొచ్చి వున్నారు . అటువంటి అప్పుడు పెళ్ళికూతురు కుటుంబం లేకపోవడం అందరికీ అనుమానంగా మారడంలో ఆశ్చర్యమేముంది?
ఆడపెళ్ళి వారి దగ్గర బంధువు పెళ్లి పన్లలో ముఖ్య పాత్ర వహిస్తున్న  అతనికి అందరి ప్రశ్నలకీ  జవాబివ్వడం  ఇబ్బందికరంగా  అనిపిస్తోంది.
కొంపదీసి పెళ్లి ఆగిపోయిందా ?
అదేమీ కాకుంటే సెల్ ఎత్తరేమిటి?
ఇప్పుడు తనేం చెయ్యాలి??
అతనికి గుండె దడ మొదలయినట్లుంది
ఈలోగా ఎవరో పెళ్లి ఆగిపోయింది  అన్నారు  .
క్షణాల్లో ఆ వార్త దావానలంలా వ్యాపించింది .
అందుకేనా ముహూర్తం దాటినా మగ పెళ్ళివారు రాలేదు అన్నారొకరు సాలోచనగా
ఘనంగా చేద్దామని ఖర్చుకి ఖర్చూ చేసారు.  తెగ హెచ్చులకీ పోయారు ఇప్పుడు అనుభవిస్తున్నారు.  ఇప్పుడు వీటికి డబ్బు ఇవ్వక తప్పదుగా అసూయగా గొంతు పెంచి అంది ఒకావిడ
అందరూ ఆడ పెళ్లివారిని ఆడిపోసుకుంటూ కూర్చున్నారు
ఈలోగా  కారాగింది కార్లోంచి కుటుంబ సభ్యులందరూ దిగారు
మరో కార్లోంచి దిగిన బామ్మ ఎవరో కొత్త  వారితో  లోపలి వొచ్చింది . . .
” ఆలస్యం అయ్యిందని ఏమీ అనుకోకండి ముహూర్తం వేళ ఇంకా దాటిపోలేదు . సరదాగా తంతు చేద్దాం”అంది బామ్మ
” మగపెళ్లివారింకా రాలేదుగా ఇప్పుడొస్తారా”?  మగ పెళ్ళివారి పిలుపు అందుకుని వొచ్చినావిడ అడిగింది
“వీళ్ళే మగపెళ్ళివారు” అంది బామ్మ
”వీళ్ళా?” ఆశ్చర్యంగా బామ్మతో వొచ్చిన అబ్బాయిని, అతనితోటే వున్న ఇద్దరు స్త్రీ పురుషులనూ ఆశ్చర్యంగా చూస్తూ అడిగింది ఇందాకా ప్రశ్నించినావిడ .
బామ్మ అందరి వైపూ చూస్తూ ఇలా చెప్పింది
” మా మనవమనవరాలికి  మీ వాళ్ళతో పెళ్లి కుదిర్చిన మాట నిజమే. అన్ని వ్యవహారాలూ మాట్లాడుకుని ఇవాళ ఇక్కడికి వారిని ఆహ్వానించినదీ నిజమే. కాని ఈలోగా అమ్మాయికి ఈ ఆబ్బాయి అంటేనే ఇష్టమని తెలిసి ఆ పెళ్లిని ఆపేసి వారిని క్షమార్పణ కోరాము. దయచేసి వచ్చినవారంతా ఈ పెళ్లి చూసి ఆశీర్వదించి వెళ్ళండి ఇక్కడ తప్పు మాదే అమ్మాయి ఇష్టా ఇష్టాలు ఆలస్యంగా తెలుసుకున్నాము. పెద్దదానిగా మీకందరికీ ఒక సలహా ఇస్తున్నాను . దయచేసి  మీ పిల్లల ఇష్టాలని తెలుసుకున్నాకే పెళ్లి ప్రయత్నం చేసుకోండి .  అలాగే  ఎక్కడైనా ఏదైనా తేడా వస్తే మీ వంతు సహకారం ఏదైనా చెయ్యగలిగితే చెయ్యండి లేదా ఊరుకోండి కాని రాళ్ళు వెయ్యకండి”
అంతకుముందు దాకా మాట్లాడినవారు ఇబ్బందిగా నవ్వారు.
అమ్మాయి, అబ్బాయిల ముఖాలు వెలిగిపోతున్నాయి .  పెళ్లి కళ వచ్చింది పిల్లకి.. పిల్లాడి ముఖంలో రిలీఫ్ కనిపిస్తోంది..
పెళ్లి తంతు ప్రారంభమయ్యింది
అక్కడున్నవారికి తెలీదు పెళ్ళికూతురు ముందురోజు రాత్రి కట్టుబట్టలతో ఈ అబ్బాయితో పారిపోదామనుకుందని.  పట్టుబడితే చావాలనుకుంది కాని నచ్చని వాడిని చేసుకోదలచలేదని ;;;;;;;;
బామ్మ గమనించి ఆపి ఆ అబ్బాయిని వారి తాలూకు వారినీ కలిసి పెళ్లి రాత్రికి రాత్రి కుదిరించిందని।  అంతేకాదు ఎప్పటినుండో వేరే కులమైనా సరే తను ప్రేమించిన అబ్బాయినే చేసుకుంటా కాని ఈ అబ్బాయిని చేసుకోనని చెప్పిందని, అయినా కులాంతర వివాహం వద్దని ఆమెని కన్నవారు కాదన్నారని కూడా ఊరినుండి పెళ్ళికి వచ్చిన పెద్దావిడకి అప్పుడే  కొడుకూ కోడలి ద్వారా తెలిసింది.  తెలిసిన వెంటనే ఆమే రంగంలోకి దిగి అటు వారిని ఇటువారిని కలిసి పెద్దతనంగా సమస్యని పరిష్కరించిందని ఎవ్వరికీ తెలియదు
మధ్యవయస్కులు పెద్దలను చాలా తక్కువగా అంచనా వేస్తారు . సలహాలు అడగరు. వారికేమి తెలియదనుకుoటారు అలాకాక వెనకటిలాగే పెద్దలకి గౌరవమిచ్చి వారి తోడ్పాటుతో పని చేస్తే అన్ని బాగా జరుగుతాయి.  విడాకులుండవు . వితండ వాదనలు ఉండవు.. వేర్పాటు ఆలోచనలూ రావు .
రాత్రంతా నిద్ర లేకున్నా  ఓపిక అసలే లేకపోయినా పెద్దావిడ ఉత్సాహంగా పెళ్లి పనులకి కదిలింది. తల్లి తమ పరువు కాపాడింది . లేదంటే అటు అపవాదు, ఇటు కూతురు దూరం కావడము, ఖర్చూ ఏవి తప్పేవి కాదు అనుకుంటూ తల్లిని అనుసరించాడు కొడుకు.
                           ============== 
విశ్లేషణ: స్వాతీ శ్రీపాద
ఆధునిక సమాజ౦లో అమ్మాయి ఇష్టాయిష్టాలకు విలువ ఇవ్వవలసిన అవసరం గురి౦చి , వెనక తరాల వాళ్ళు వివేక౦తో ఆలోచి౦చి సరైన నిర్ణయం తీసుకోవలసిన అవసరం గురి౦చి ఆలొచి౦పజేసేదిగా ఉత్తేజపరచే కధ “ఇదో పెళ్లి కధ” కొంచెం సస్పెన్స్ , కొంచెం ఆసక్తి మరికొంత ట్విస్ట్ కలగలిపి ఆగిపోవలసిన పెళ్లి జరిగిన కధ ఈ కధ.  పెళ్ళిళ్ళలో జరిగే చర్చలు ఊహలు , గుస గుసలు చక్కగా వర్ణించారు రచయిత్రి. కొ౦త ఆదర్శం, కొ౦త హైడ్రామా మొత్తానికి చదివించగలిగే కధనంతో ఆకట్టుకునే కధ అ౦ది౦చారు రచయిత్రి గురజాడ శోభా పేరి౦దేవి.
రచన: స్వాతీ శ్రీపాద
ప్రియాతి  ప్రియమైన  ప్రియా
ఆశ్చర్యపోతున్నావా? మూడు ముళ్ళువేసి మూడున్నర గంటలు దాటలేదు, అప్పుడే ఇంత ప్రియాతి ప్రియమైన దానను అయిపోయానా అని. సంవత్సరాలు నెలలు గంటలు ఎందుకు ప్రియా, మూడు క్షణాలు చాలదూ… ఎక్కడో తప్పిపోయిన ఆత్మను వెతుక్కునేందుకు? నువ్వు మధుప్రియవే కావచ్చు  ఎవరికైనా,  మధు కావచ్చు కానీ నా ఒక్కడికి మాత్రం ప్రియవు. ఇవి పెదవుల చివర తేనె రాసుకుని పలుకుతున్న చిలకపలుకులు కావు. తొలిచూపు ప్రేమ పైత్యమా అంటావేమో, కాదు గాని అసలు సంగతి ఇప్పుడు చెప్పక పోతే మరెప్పుడూ చెప్పేఅవకాశం రాదేమోరా.  అందుకే ఇలా అందరినీ తప్పించుకుని బాత్ రూమ్ లో కూచుని రాస్తున్నానిది.
చిన్నప్పటి నుండి చదువు, మార్క్ లు, రాంక్ లు తప్ప మరొకటి తెలియదు. ఆ ధ్యాసలోనే ఇరవై రెండేళ్ళు గడిచిపోతే, ఉద్యోగం వెతుక్కోడం వాటిల్లోమరోమూడేళ్ళ సమయం గడచిపోయింది. ఇహ కలలు గనే వయసెక్కడ?
నా పెళ్లి మాట పెద్దలకు వదిలేసి వాళ్ళ వెంట పెళ్లి చూపులకు వచ్చాను.
కానీ, ప్రియా ఇప్పుడు నాకు అనుభవంలోకి వచ్చింది గనక తెలిసింది కాని  ఈమాట మరెవరైనా  చెప్పుంటే కచ్చితంగా పిచ్చిఅనే అనేవాడిని.
ఒక్కసారి  తొలిచూపు వలపంటే ఏమిటో తెలిసి వచ్చింది. అదేమిటో నిన్నుచూడగానే గుండె
ఒక్కసారి లయ తప్పినట్టని పించింది. ఇది అని చెప్పలేని అనుభూతి. ఎన్నిజన్మల క్రితమో ఒక్కటిగా ఉన్న మనని రెండు ముక్కలుచేసి చెరో మూలకు విసిరేసాక మళ్లీ కలుసుకున్నట్టు అనిపించింది.
అందుకే మరోమాటకు ఆస్కారమే లేకుండా పెళ్ళికి సిద్ధమయాను.
మధ్యలో ఇరవైరోజులు ఎంత భారంగా గడిపానో తెలుసా?
ఎప్పటి కప్పుడు ప్రతిక్షణం కాల్ చేసి మాట్లాడదామనిపించేది. ఎన్నిసార్లు పోన్ చేతుల్లోకి తీసుకుని  ఆగిపోయానో. మధ్యలో ఒకటి రెండు సార్లు నిన్ను చూడాలనిపించి మీ వీధి మలుపులో బండి ఆపి ఉదయమే ఇంటిముందు ముగ్గేస్తున్నప్పుడోసారి, సాయంకాలం బండి మీద కూరలు కోనేప్పుడోమారు చూసి వెళ్ళాను తెలుసా?
పెళ్ళికి ముందే ఇలా వేధిస్తున్నాదేమిటని ఎక్కడ అపార్ధం చేసుకుమ్తవోనన్న బెరుకుతో ధైర్యం చెయ్యలేకపోయాను.
ఇప్పుడు , ఇప్పుడిక నువ్వు నా సర్వస్వం. అందుకేరా బంగారూ , ధైర్యంగా రాయగలుగుతున్నాను.
రాత్రికి నీ సమక్షంలో నన్నునేను మైమరచిపోయేలోగా నా మనసు నీకు తెలపాలన్నతపన అంతే.
ప్రతి నిమిషం వెయ్యియుగాలుగా ఎదురుచూస్తూ
నీ
……………
ఉత్తరం చదివి నవ్వుకుంది మధుప్రియ.
అలసిపోయానన్న నెపంతో తన గదిలోకి వచ్చి ఇందాక ఎవరుచూడట్లేదని నిర్ధారించుకుని రాజ్ తన చేతిలో కుక్కిన మడచిన కాగితం ముక్కను విప్పి చదువుకుంది.
పెళ్లి హడావిడి ఏమిటో గాని వారం రోజులుగా నిద్ర సరిగా లేక , మళ్ళీ ఉదయం నాలుగింటికే లేవడంతో తలనొప్పిగా ఉంది. ముహూర్తం పన్నెండుకే అయినా  ఫొటోలు, అతిధుల పరామర్శలు భోజనాలు ముగిసేసరికి ఈ వేళ అయింది.
ఓ పది నిముషాలు పడుకుంటే ఏమైనా తగ్గుతుందేమోననుకుంటే మాటికోసారి ఎవరో ఒకరు రావడం, ఎదో అడగడం, లేదా పెళ్ళికొడుకు వైపువాళ్ళు వచ్చిమాట్లాడటం.
రాత్రయేసరికి తలనొప్పితో పాటు జ్వరం కూడా వచ్చినట్టని పించింది.
కళ్ళు ఎరుపెక్కాయి.
ఎవరో మేల మాడారు.
“ఇప్పుడే కళ్ళుఎరుపెక్కితే రేపు పొద్దుటికి మండే సూర్యగోళాలవుతాయేమో..” అంటూ కిసుక్కున నవ్వారు.
మధుప్రియకు జరిగేదేమిటో తెలుస్తోంది.
ఒక నిమిషం తల్లికి జ్వరంగా వుందని  చెబ్దామా అనిపించింది.
కాని క్షణాల్లో వార్త ఇల్లంతా పాకడం తధ్యం. ఆ వెంటనే ఎందరి పరామర్శ లో, ఎందరి సలహాలో ..
అందుకే నిస్సహాయంగా ఉండిపోయింది.
***********
రాత్రి అందరి భోజనాలు ముగిసి చిన్నాపెద్దా సెకండ్ షో సినిమాకు వెళ్ళాక తల్లి చెప్పగా లేచి గదిలోకి వెళ్ళింది మధుప్రియ.
అప్పటికే గదిలో సెంటర్ టేబుల్ మీద పాలగ్లాస్ పళ్ళు స్వీట్లు అమర్చిఉన్నాయి.
పెద్ద సినిమాల్లో లాగా అలంకరించకపోయినా కొత్తప్రింటెడ్ బెడ్ షీట్ కిటికీలకు తెరలు కొత్తగానే ఉన్నాయి.
కాస్సేపు  ఏం చెయ్యాలో అర్ధం కాలేదు మధుప్రియకు.
రెండు నిముషాలు చూసి వెళ్లి మంచం పైన వాలింది. అంతే తెలియకుండానే నిద్రలోకి జారిపోయింది.
మెలుకువ వచ్చేసరికి మసక చీకటి, కిటికీ లోంచి వెలుగు రేఖలు తొంగి చూస్తున్నాయి.
ఉలిక్కిపడి లేచి కూచుంది మధుప్రియ. కంగారుగా నైట్ స్టాండ్ పైనున్నటేబుల్ లాంప్ ఆన్చేసి గోడ
గడియారం వంక చూసింది.
అయిదున్నర.
పక్కన మంచి నిద్రలో రాజ్. బయట పిల్లలతో మాట్లాడుతున్న వాడు ఎప్పుడు వచ్చాడో కూడా తెలియదు. ఏమనుకుని ఉంటాడు?
తనకు ఇష్టం లేక ఇలా… ఆలోచించలేక పోయింది.
ఇంకా తలనొప్పి తగ్గినట్టులేదు.
కాస్త జ్వరంగా కూడా అనిపిస్తోంది.
దిండు మీద ఒరిగే లోగా అటునుండి ఇటు తిరిగి కళ్ళుతెరిచి నవ్వాడు రాజ్.
“ నిద్రలో ఉన్నారనుకున్నాను” నసిగింది.
“ అవును ప్రియా, నిద్రలోనే ఉన్నాను. ఇప్పుడే నువ్విలా లైట్ వెయ్యగానే మెళుకువ వచ్చింది. “
ఒక్క క్షణం ఆగి,
“సారీ రాజ్, నాకు తెలియకుండానే …”
“దీనికి సారీ ఎందుకురా ప్రియా ? అంతగా నిద్రలో ఉన్నావంటే ఎంత అలసి పోయావో ఉహించ గలను.
ఏదో పెద్దవాళ్లు వాళ్ళ చాదస్తం వాళ్ళది. ఈ ఒక్కరోజుతో మనం మిస్ అయిపోయిందేం లేదుగా..
అవును ఇంకా నీ కళ్ళు  ఎర్రగానే ఉన్నాయి. మరి కాస్సేపు పడుకో, అలసట తీరలేదా ?” పరామర్శగా చెక్కిలిపైన చెయ్యి వేసిన అతను అదిరిపడ్డాడు.
“ వేడిగా వుంది, జ్వరంలా వుంది. ఏదైనా టాబ్లెట్ వేసుకుంటావా? వెళ్లి తేనా ?” లేవబోయాడు.
ఏ మాత్రం సంకోచించకుండా అతని చెయ్యి పట్టుకు ఆపేస్తూ,
“ఆ పక్కన కప్ బోర్డ్ లో  మెడిసిన్స్ ఉంటాయి. ఇప్పుడు బయటకు వెళ్ళొద్దు “
అన్నాక గాని అతని చెయ్యి పట్టుకున్న సంగతి గుర్తు రాలేదు.
చప్పున వదిలేస్తూ తలదించుకున్నా అతని పెదవుల పైన పాకిన చిరునవ్వును గమనించనే
గమనించింది.
తలపక్కకు తిప్పుకుని నాలుక కరచుకుంది.
రాజ్  లేచి వెళ్లి ఒక టాబ్లెట్, అమృతాంజన్ బాటిల్ కూడా తెచ్చాడు.
టాబ్లెట్  ఫాయిల్ నుండి తీసి ప్రియ చేతిలో పెట్టి నీళ్ళ గ్లాస్ అందించాడు.
మంచం మీద  కూర్చుని బాక్ రెస్ట్ వెనక దిండు అమర్చుకుంటూ “ ఇటు రా ప్రియా కాస్త అమృతాంజనం రాస్తాను” అంటూ వారిస్తున్నా వినకుండా ప్రియ తలను వడిలో పెట్టుకుని
“ బుజ్జి బంగారువు కదూ, కాస్సేపు కళ్ళు మూసుకుని పడుకో” అంటూ కణతలపై మునివేళ్ళతో మృదువుగా మర్దనా మొదలెట్టాడు.
వేసుకున్నటాబ్లెట్ కో, అతని మర్దనాకో గాని ప్రియ తలనొప్పిఅరగంటలో తగ్గి కాస్త ఉపశమనం కలిగింది.
లేచి కూర్చోబోయిన ప్రియను ఆపేసి
“ ఉహు ఓ గంటనిద్రపో. కాస్త బావుంటుంది.” అంటూ ఆపేశాడు.
“ అందరూ ఏమనుకుంటారు? ..”
“ఏమీ అనుకోరు.. ఓ పోనీ నేను బయటకు వెళ్లి చెప్తాలే నీకు జ్వరంగా వుందని”
ప్రియను పడుకోబెట్టి దుప్పటికప్పి కదలబోయిన అతన్నిచెయ్యిపట్టి ఆపేసింది ప్రియ.
అప్పటికే కిటికీ మూసి లైట్ ఆఫ్  చెయ్యడం వాళ్ళ చీకటిగానే అనిపించింది.
“లేదు. రాత్రే ఆలస్యంగా పడుకున్నారు. రండి అంటూ “ లాగి పక్కన అతను వాలగానే చటుక్కున అతని వైపు తిరిగి మరింత దగ్గరగాజరిగి అతన్నిగట్టిగా హత్తుకు పడుకుంది.
“ప్రియా” ఆశ్చర్యంగా పలికింది ఆతనిస్వరం.
“ రాజ్ నిజానికి మీ ఉత్తరం చదివాక కాస్త భయపడ్డాను. మీ భావోద్వేగంలో నాకు కాస్తంత వ్యామోహం కోరిక కూడా కనిపించాయి. అందరు అమ్మాయిల్లాగే మీ ప్రవర్తన ఎంత వైల్డ్ గా ఉంటుందోనని సంశయించాను. అయినా అలసట, జ్వరం వల్ల తెలీకుండానే నిద్రపోయాను.
అయినా రాత్రి ఎంత సైలెంట్ గా వచ్చి, నాకేమాత్రం మెలుకువ రాకుండా పడుకోడమే చెప్పింది మీ గురించి. ఇందాక మీ స్పర్శలో జన్మజన్మలకు కావలసిన ఆత్మీయత , ప్రేమ కనిపించాయి గాని మోహమో కోరికో కాదు.
నేను ఎంత అదృష్టవంతురాలనో అర్ధమైంది.
నా జీవితాన్ని నిశ్చింతగా మీచేతుల్లో పెట్టి బ్రతగ్గలను. మీకోసం ఏమైనా చెయ్యగల స్థితిలోకి తెచ్చినన్ను
గెలుచుకున్నారు”
అంటూ అతన్నిమరింత అల్లుకుపోయింది.
ఆడవాళ్ళను గెలుచుకుందుకు అర వీసం ప్రేమకావాలి కాని సిక్స్ పాక్సో, ఆరడుగుల పొడవో కాదు గదా– ఈ మాటలు మనసులోనే అనుకుంది ప్రియ.
 ****
రచన: జెజ్జాల కృష్ణ మోహన రావు

మొట్ట మొదట – పతంజలి, శివుని వాహనమైన నంది – వీరిరువరికి సంబంధించిన ఒక చాటుకథను చెప్పాలి. పతంజలి యోగశాస్త్రమును రచించిన మహాముని. అతనికి ఒకనాడు పరమేశ్వరుని సందర్శించాలనే అభిలాష కలిగినది. కైలాస ద్వారమునకు వెళ్లాడు. ఎవరు ఈశ్వరుని చూడవలయు నన్నను, నంది అనుమతి తీసికొని వెళ్ళవలసినదే. నేటి పరిభాషలో నంది ఈశ్వరునికి పీ. ఏ. అన్న మాట. ఎందుకో గాని ఆ రోజు నంది పతంజలికి శివుని దర్శనానికి అనుమతి నీయలేదు. పతంజలి అప్పుడు ఆశువుగా ఈశ్వరుని రూపమైన నటరాజును ఉద్దేశించి కొన్ని పద్యములను చదివాడు. నందికి కొద్దిగా కోపము తెప్పించే పద్యాలు అవి. నిజముగా అవి చిత్రకవిత్వపు కోవకు చెందినది. ఈ పద్యములన్నిటికి దేవనాగరి లిపిలోని కాలు, కొమ్ము లేవు. అనగా ఆకార, ఏకార, ఐకార, ఓకార, ఔకారములతో ఉండే దీర్ఘాక్షరములు లేవు. అనుస్వారము, విసర్గము, సంయుక్తాక్షరములు, మాత్రమే ఇందులో గురువులను కలిగిస్తాయి. ఇకార, ఈకార, ఉకార, ఊకారములు అంగీకృతములు. దీనిని చరణశృంగరహిత నటరాజ స్తోత్రము అని పిలుస్తారు. అనగా కాలు కొమ్ము లేని నటరాజ స్తోత్రము అని అర్థము. కాళ్లతో నడిచే కొమ్ములుండే జంతువు వృషభము గదా! అనగా పతంజలి నందిని అవహేళన చేస్తూ ఈ స్తోత్రమును రచించినాడు. మొత్తము పది పద్యాలు ఉన్నాయి. ఇది విన్న శివునికి సంతృప్తి గలిగి పతంజలికి దర్శనము నిచ్చెను.
మచ్చుకు మొదటి పద్యమును క్రింద ఇస్తున్నాను-
సదంచిత ముదంచిత నికుంజిత పదం ఝలఝలంచలిత మంజు కటకం
పతంజలి దృగంజన మనంజన మచంచల పదం జనన భంజన కరం
కదంబరుచి మంబర వసం పరమమంబుద కదంబక విడంబక గలం
చిదంబుధి మణిం బుధ హృదంబుజ రవిం పర చిదంబర నటం హృది భజ
(సద్భక్తులచే కొనియాడబడువాడు, సంతోషము నిచ్చు వాడు, నాట్యమాడు నప్పుడు పాదములను వంచినవాడు, నాట్యమాడు నప్పుడు సవ్వడిచేయు కడియములు గలవాడు, పతంజలి కన్నులకు కాటుకవంటివాడు, మలినములేనివాడు, అచంచల పదములు గలవాడు, భవనాశనము చేయువాడు, కదంబపుష్పకాంతులు గలిగినవాడు, అంబరమునే అంబరముగా కట్టినవాడు, దట్టమైన మేఘములగుంపును బోలిన కంఠము గలవాడు, చిత్తు అను సముద్రములోని మణియైనవాడు, విజ్ఞుల మానసాంభోజములకు సూర్యునివంటి వాడు, ఇట్టి గుణములు కలిగిన చిదంబర నటరాజును మనస్సులో భజించుచున్నాను.)
మొత్తము పది శ్లోకములను, వాటి తాత్పర్యములను ఇక్కడ చదువవచ్చును –
 http://sanskritdocuments.org/doc_shiva/nataraj.html?lang=sa 
ఇక్కడ వినవచ్చును –

ఇక్కడ విని నృత్యరూపములో దర్శించవచ్చును –

దేవనాగరిలిపి పురాతన బ్రాహ్మి లిపిపై ఆధారపడినది. ఇది క్రీస్తుశకము ఒకటినుండి మూడవ శతాబ్దము కాలములో భారతదేశములో అమలులోనికి వచ్చినది అని భాషాశాస్త్రజ్ఞులు భావిస్తారు. ఏడవ శతాబ్దానికి ఇది పూర్తిగా అమలులోనికి వచ్చినది. అనగా ఈ శ్లోకములను వ్రాసిన పతంజలి కవి కనీసము మూడవ శతాబ్దము లేక తఱువాతి కాలమునకు చెందినవాడని చెప్పవచ్చును. ఈ పతంజలి కవి నివాస స్థానము తమిళనాడులోని నేటి చిదంబరము అని ఊహ.
ఈ వృత్తపు ఛందస్సును పరిశీలిస్తే, ఇందులో ఆఱు జ-ల (IUII) గణములు, చివర ఒక లగము ఉన్నాయి. అనగా ప్రతి పాదములో 26 అక్షరములు. ఇది ఉత్కృతి ఛందములోని 31317470వ వృత్తము. దీనిని నేను నంది వృత్తము అని కూడ పిలుస్తాను. ఇది ఒక విధముగా మంగళమహాశ్రీ వృత్తమువంటిది. మంగళమహాశ్రీ వృత్తములో ఆఱు భ-లములు (UIII), రెండు గురువులు, ఇందులో ఆఱు జ-లములు, ఒక లగము. పద్యము ఎదురు నడకతో (IU – లగముతో) ఆరంభమవుతుంది. రెండు వృత్తములు మంగళప్రదములే. ఈ వృత్తమును ఛందశ్శాస్త్రములో శంభునటనము లేక సుధ అని పిలుస్తారు. ఈ వృత్తము వేళంకర్ వ్రాసిన “జయదామన్” సంకలనములో లేదు. అనగా, ఇది పన్నెండవ శతాబ్దమువఱకు సంస్కృత లాక్షణికులకు తెలియదు. కన్నడములో నాగవర్మ రచించిన “ఛందోంబుధి”లో కూడ ఈ వృత్తము లేదు. తెలుగులో కోవెల సంపత్కుమారాచార్యుల “ఛందఃపదకోశము”లో కూడ ఈ వృత్తము పేర్కొనబడలేదు. కావున ఇందులోని పతంజలి నిజముగా మహాభాష్య రచనాకారుడు కాదని నా అభిప్రాయము. నేను ఈ వృత్తమును మొట్టమొదట మరాఠీ లక్షణగ్రంథమైన “ఛందోరచనలో” సుధా అనే పేరితో చూచినాను. క్రింద తెలుగులో నా ఉదాహరణములు –
శంభునటనము / సుధ / నంది వృత్తము – 26 ఉత్కృతి 31317470
(1) రెండేసి మాత్రాగణములకు ప్రాసయతితో –
వనమ్మున విరుల్ బలు – కనంగను ముదమ్మున – మనస్సున దలంచితి నినున్
ఘనమ్ముల మహస్సులు – స్వనమ్ములు రయమ్ముగ – జనించగ గలంగితి దడన్‌
దినమ్మది నిరంతర – మనర్థము సునందిని – మునుంగగ గడుంగడు వ్యధన్‌
సునందన ముఖమ్మును – గనన్‌ వర గళమ్మును – వినన్‌ మది తరించును వడిన్‌
वनम्मुन विरुल् बलु – कनंगनु मुदम्मुन – मनस्सुन दलंचिति निनुन्
घनम्मुल महस्सुलु – स्वनम्मुलु रयम्मुग – जनिंचग गलंगिति दडन्‌
दिनम्मदि निरंतर – मनर्थमु सुनंदिनि – मुनुंगग गडुंगडु व्यधन्‌
सुनंदन मुखम्मुनु – गनन्‌ वर गळम्मुनु – विनन्‌ मदि तरिंचुनु वडिन्‌
(2)
నగమ్ములు ధ్వనించగ – జగమ్ములు భ్రమించగ – యుగమ్ములు రమించగ బృహ-
న్నగమ్ముల తనూజయు – జగత్పిత శివున్ గని – సుగమ్మున నటించగ సుప-
న్నగమ్ములు చలించగ – దిగంబర పదంచిత – మగమ్యము లచింత్యము లవన్‌
భగప్రద శివప్రద – మగత్యము చిదంబరు – దిగంతపు పదమ్ముల లయల్‌
नगम्मुलु ध्वनिंचग – जगम्मुलु भ्रमिंचग – युगम्मुलु रमिंचग बृह-
न्नगम्मुल तनूजयु. – जगत्पित शिवुन् गनि – सुगम्मुन नटिंचग सुप-
न्नगम्मुलु चलिंचग – दिगंबर पदंचित – मगम्यमु लचिंत्यमु लवन्‌
भगप्रद शिवप्रद – मगत्यमु चिदंबरु – दिगंतपु पदम्मुल लयल्‌
(3) రెండు అక్షరముల తఱువాత ప్రాసయతితో (న-గములకు)
హరిన్‌ సరసునిన్‌ సదయునిన్‌ – స్వరధునిన్‌ సజయునిన్‌ – వరమణిన్‌ శమనునిన్‌
వరున్‌ లలితునిన్‌ విమలునిన్‌ – చలితునిన్‌ సుమసరున్‌ – బలభుజున్‌ బలనిధిన్‌
నరున్‌ నరవరున్‌ స్మితముఖున్‌ – మురహరున్‌ శశిముఖున్‌ – గురువరున్‌ రసనదిన్‌
దరిన్‌ గనగ సమ్ముదమగున్‌ – విన సడిన్‌ గరగుదున్‌ – మనమగున్‌ సుధయనన్
हरिन्‌ सरसुनिन्‌ सदयुनिन्‌ – स्वरधुनिन्‌ सजयुनिन्‌ – वरमणिन्‌ शमनुनिन्‌
वरुन्‌ ललितुनिन्‌ विमलुनिन्‌ – चलितुनिन्‌ सुमसरुन्‌ – बलभुजुन्‌ बलनिधिन्‌
नरुन्‌ नरवरुन्‌ स्मितमुखुन्‌ – मुरहरुन्‌ शशिमुखुन्‌ – गुरुवरुन्‌ रसनदिन्‌
दरिन्‌ गनग सम्मुदमगुन्‌ – विन सडिन्‌ गरगुदुन्‌ – मनमगुन्‌ सुध यनन्
పై మూడు పద్యములు దేవనాగరి లిపిలో కూడ ఇవ్వబడినది. దీర్ఘములు, కొమ్ములు పై మూడు పద్యములలో లేవని మీరు గమనించ వచ్చును.
(4) ఒక అక్షరము తఱువాత ప్రాసయతితో (భ-లములకు)
సరాళగతి గీతముల – తాళగతి వృత్తముల – మేలులయ సంగతులతో
కరాళ హరనృత్యమున – లోలుడయి నంది గడు – లీలగ మృదంగతతులన్‌
కరాల వడి మ్రోయ శివు – డోలగమునందు మది – జాల ముదితుండయె గదా
సరాల మెడ వేతును సు-మాల నిను గొల్తును వ-రాల బసవయ్య యివరా
మూడవ, నాలుగవ ఉదాహరణములలో ప్రాసయతిని రెండవ అక్షరముతో కాక తఱువాతి అక్షరములతో ఉంచినాను. దీనివలన ఒక ప్రయోజనము ఏమనగా, అన్ని పాదములలో ఒకే ప్రాసయతిని ఉంచ నక్కరలేదు. ఈ వృత్తములో మౕఱొక విశేషము కూడ ఉన్నది. అదేమనగా మొదటి పది అక్షరాలకు, చివరి పది అక్షరాలకు గురు-లఘువులు ఒక్కటే. వీటికి ప్రాసయతిని ఉంచి వ్రాసిన పద్యములు క్రింద చదువవచ్చును. మధ్య గల ఆఱు అక్షరాలు వాటంతట అవే ఉంటాయి. ఈ అక్షరాలను ఉంచి చదివితే ఒక లయ, లేక చదివితే మఱొక లయ. అట్టి దానికి క్రింద ఉదాహరణములు –
సుధా లేక శంభునటనము లేక నందివృత్తము –
(జ-ల-జ-ల- ల-గ) (న-భ) (జ-ల-జ-ల- ల-గ), ప్రాసయతి (1, 17)
సదా నిను స్మరింతు నచరా – అనలలోచన – పదమ్ముల దలంతు రుచిరా
సుధాకరధరా సురవరా – అఘవిమోచన – సుధార్ణవ వరా౽భయకరా
చిదంబర నటేశ్వర హరా – నగజనాయక – హృదంబుజ దివాకర పరా
ముదాకర గణేశ్వర చిరా – సుగుణదాయక – సదాశివ సదా శివకరా
పదునొకండవ అక్షరముతో అక్షరసామ్య యతి, 17వ అక్షరముతో (అనగా 2, 18 ప్రాసాక్షరములు) ప్రాసయతితో ఒక ఉదాహరణము –
ధరాతలి నభమ్మది సదా – ధ్వను లొసంగెడు – స్వరమ్ముల విభూతియె గదా
సురాసురు లనాదిగ స్థిరా – శుభ మవంగను – గరమ్ముల యజింతురు హరా
నిరామయ నిరంతర నిధీ – నృతి నొనర్చెడు – నిరంజన దయామయ సుధీ
హరోంహర హరోంహర శివా – యని భవమ్మున – దరింతును స్మరింతును భవా
వంతెన గణములైన న, భ గణములను తొలగించినప్పుడు కూడ పై రెండు వృత్తములు అర్థవంతముగా ఉండును. అదెట్లనిన –
సదా నిను స్మరింతు నచరా – పదమ్ముల దలంతు రుచిరా
సుధాకరధరా సురవరా – సుధార్ణవ వరా౽భయకరా
చిదంబర నటేశ్వర హరా – హృదంబుజ దివాకర పరా
ముదాకర గణేశ్వర చిరా – సదాశివ సదా శివకరా
ధరాతలి నభమ్మది సదా – స్వరమ్ముల విభూతియె గదా
సురాసురు లనాదిగ స్థిరా – గరమ్ముల యజింతురు హరా
నిరామయ నిరంతర నిధీ – నిరంజన దయామయ సుధీ
హరోంహర హరోంహర శివా – తరింతును స్మరింతును భవా
శంభునటన వృత్తము బోలిన ఛందస్సు అరుణగిరినాథర్ వ్రాసిన తమిళములోని తిరుప్పుగళ్‌లో కూడ ఉన్నది. పెరుంగుడి క్షేత్రమును సందర్శించినప్పుడు వ్రాసిన పాటలలో ఒకటి క్రిందిది –
తనందన తనందన తనందన తనందన తనందన తనందన తనదానా ఛందము –
తలంగళిల్ వరుంగన ఇలంగొడు మడందైయర్ తళైందవు తరందిగళ్ … దశమాద-
చ్చమందనర్ పిఱందనర్ కిడందన రిరుందనర్ తవళ్‌ందనర్ నడందనర్ … శిలకాలం
తులంగునల పెణ్గళై ముయంగినర్ మయంగినర్ తొడుందొళిలుడందమ … గ్రగపారం
శుమందన రమైందనర్ కుఱైందన రిఱందనర్ శుడుంబినై యెనుంబవ … మొళియోనే
(భూమిలో పలు చోటులలో నుండు పెద్ద ఇళ్లలో ఉండే తల్లుల గర్భములో పది నెలలు పెఱిగి తఱువాత శిశువులై జన్మించినారు, పడకలో పరుండినారు, కూర్చున్నారు, ప్రాకినారు, తఱువాత నడచినారు, కొన్ని ఏళ్ల పిదప శీలవతులను పెండ్లాడారు, భార్యలను మోహించినారు, పిదప గృహస్థాశ్రమమును స్వీకరించినారు, అలా ఆ జీవితాన్ని గడిపి చివరకు మరణించారు, దహించబడినారు. అట్టి ఈ జననమరణములను నాశనము చేయజాలడా?)
సంబందర్ వ్రాసిన తేవారములో నాలుగు జ-ల ములు గల పాటలు ఉన్నాయి. కాని ఆఱు జ-ల ములు గల పాటలు లేవు.
ఈ ఛందస్సు పూర్తిగా దక్షిణ దేశములో ఆవిర్భవించినది. సామాన్యముగా వృత్తము లన్నియు సంస్కృతమునుండి పుట్టినవనే ఒక భావన మనకున్నది. ఎక్కువ పాలు వృత్తములు సంస్కృతమునుండి పుట్టినను, దక్షిణాదిలో కూడ కొన్ని వృత్తములు పుట్టినాయని నిస్సందేహముగా చెప్పవచ్చును.
నేను శ్రీ రాళ్లబండి కవితాప్రసాద్ గారిని ఎనిమిదేళ్ళకు ముందు హైదరాబదులో కలిసి మాటలాడాను. ఆ సంభాషణలో ఈ శంభునటన వృత్తపు ప్రస్తావన కూడ వచ్చినది. దానిని నెమరువేసికొంటూ, ఈ లఘు వ్యాసమును వారి స్మృతికి అంకితము చేస్తున్నాను. తిరుప్పుగళ్ లోని ఉదాహరణమును నాకు తెలిపిన న్యూజెర్సీ వాస్తవ్యులు శ్రీ సుబ్రహ్మణ్యం గారికి నా కృతజ్ఞతలు.
రచన: శారదా మురళి
“పొద్దుణ్ణించీ వెతుకుతున్నా కనబడడం లేదు రేషన్ కార్డు. జాగ్రత్తగా బీరువాలో పెట్టమని వసూ చేతికిస్తే, ఎక్కడ పెట్టిందో ఏమో,” చిరాగ్గా బీరువాలోంచి బట్టలన్నీ బయటకి తీసి కుప్పపోస్తూ అనుకున్నాడు శ్రీధర్.
వసూ చీరల మధ్య చిన్న చెక్క డబ్బా చూసి వెతుకుతున్న పని ఆపి ఆశ్చర్యంగా డబ్బా తెరిచాడు. ఒక్క నిమిషం తను చూస్తున్నదేమిటీ అర్థం కాలేదు అతనికి. ఎర్రని క్రికెట్ బంతి, డబ్బాలో చిన్న రుమాలులో చుట్టి. ఇది తనదే కానీ, చాలా పాతది. దాదాపు పాతికేళ్ళ కిందటిది. ఎక్కడో పోయిందనుకున్నాడు. వసూ దగ్గరకొచ్చిందన్నమాట. అతని పెదవుల మీద కొంటె నవ్వు తీయటి గతాన్ని తల్చుకుని! అమ్మ దొంగా! ఇక్కడ దాచి పెట్టుకుందన్నమాట. మబ్బులు వీడిన చంద్రుళ్ళా అతని మొహం వున్నట్టుండి వొచ్చిన ఆలోచనతో వెలిగిపోయింది.
                                  ******************
“అడ్డ గాడిదలా పెరిగి ఎమ్మెస్సీ చదువైపోయినా ఆ గల్లీ క్రికెటేంట్రా నీకు!” అమ్మ తిట్లేవీ పట్టించుకోకుండా తనకంటే చిన్నవాళ్లతో హాయిగా క్రికెట్ ఆడుకునే ఎండాకాలం- ఎమ్మెస్సీ పరీక్షలైపోయి రెక్కలు విప్పుకున్న పక్షిలా మనసు ఆకాశంలో ఎగురుతున్న కాలం-తన జీవితానికంతటికీ ముఖ్యమైన ఆ ఎండాకాలాన్ని మర్చిపోయే ప్రసక్తే లేదు-
” అన్నా! నువ్వు మళ్ళ బాల్ ఆ రాళ్ళ ఇంట్లోకేసినవ్. ఇప్పుడు ఆ ఇంట్లో అక్క మన చెమడాల్లెక్కదీస్తది!” పన్నెండేళ్ళ విక్కీ గొల్లుమన్నాడు. మిగతా అందరూ తలలూపారు గంభీరంగా.
“అన్నా, మా అందరికంటే నువ్వే పొడుగ్గా వున్నవ్. నువ్వు పోయడుగు ఆ అక్కను, నీకిస్తదేమో!”
“నేనా? చంపుతదాపిల్ల!” భయపడ్డాడు శ్రీధర్. ఆమెనింతకుముందు చూడకపోయినా పిల్లల మాటల్లో ఆమె దౌర్జన్యాన్ని గురించి చాలా కథలే విన్నాడు మరి.
“నీకు పోక తప్పదు భాయ్! ఆ బంతి కూడా నీదే మరి!” నవ్వాడు పదిహేడేళ్ళ విజయ్. సరే, ఇక పిల్లల ముందు పరువు దక్కించుకోక తప్పదని ఆ ఇంటి గేటు తీసాడు శ్రీధర్.
గేటు చప్పుడుకి వాకిట్లోకొచ్చి నిలబడిందొక అమ్మాయి. పంతొమ్మిది ఇరవై మధ్య వయసుండొచ్చు- సన్నగా, తెల్లగా, చిన్నగా, ముద్దుగా, అతని మనసుకి ఇక మాటలు దొరకక ఆపేసింది. కళ్ళు మాత్రం యమ బిజీగా అమ్మాయి అన్ని వివరాలూ నోట్ చేసుకుంటున్నాయి. లేత నీలం రంగు లంగా మీద ముదురు నీలం రంగు ఓణీ దగ్గర్నించి, భుజాల మీద పడుతున్న ఉంగరాల జుట్టు వరకూ, నొసట చిన్న బొట్టు మీదుగా దేన్నీ వదలకుండా.
అతన్ని చూసి సంగతేమిటో పసిగట్టినట్టుంది కానీ, ఏమీ తెలియనట్టు ఏం కావాలన్నట్టు కళ్ళెగరేసింది. అసలు శ్రీధర్ కి మాటకారిగా స్నేహితుల్లో చాలా పేరుంది. కానీ వున్నట్టుండి గొంతు పట్టేసినట్టయి మాట రాలేదు. అతని అవస్థని గమనించిన అమ్మాయి చిరునవ్వు బయటకి రాకుండా పెదవుల్లో బిగబట్టింది. ఇంకా క్వశ్చను మార్కు మొహంతో తన వంక చూస్తూండడంతో గొంతు విప్పక తప్పలేదు శ్రీధర్ కి.
“అదీ, అది, మేము క్రికెట్ ఆడుతూంటే నేనొచ్చి మీ కాంపౌండు గోడ దాటి మీ ఇంట్లో!  ఛీ,ఛీ!  బంతి వొచ్చి మీ గోడ దాటి పడింది, కొంచెం వెతికి తీసిస్తే…” నసుగుతూ అన్నాడు.
“నో! ఏ బంతీ పడలేదు. యూ కెన్ గో!” అందా అమ్మాయి అతని వంక నిశితంగా చూస్తూ. ఏమనాలో తోచలేదతనికి. అలాగని అక్కణ్ణించి వెళ్ళాలనీ లేదు.
“కాదండీ, మేమంతా చూసాం. అదిగో, ఆ వైపు నించి పడింది.” ఈ సారి గొంతులో వొణుకు కొంచెం తగ్గింది.
“లేదని చెప్తూంటే మీక్కాదూ! ఇక్కడే బంతీ పడలేదు. అసలు ఈ సారి పడిందంటే నిజంగానే ఇవ్వను.” ఆ అమ్మాయి గిరుక్కున తిరిగి వెనక్కెళ్ళిపోయింది.
ఎలాగో కాళ్ళీడ్చుకుంటూ తిరిగి గుంపు దగ్గరకెళ్ళాడు.
“అయ్యో! అన్నా, రేపణ్ణించి మనకి ఆట ఎలా?” అందరూ నీరస పడ్డారు. అతనికి మాత్రం ఏదీ బుర్రలోకి ఎక్కట్లేదు.
నాల్రోజుల తర్వాత బస్సులో కనిపించింది ఆ అమ్మాయి. ఈ సారి కాఫీ రంగు లంగా మీద బిస్కెట్టు రంగు వోణీ వేసింది. అసలా నాజూకు ఒంటికి ఏ రంగైనా ఎంత బాగా నప్పుతుందో! అతని పరవశానికి అడ్డంవస్తూ ఆ అమ్మాయి మాటలు వినబడ్డాయి, పక్కనున్న చెలికత్తెతో,
“మా ఇంటి దగ్గరో కోతి మూక చేరిందిలే! ఈ ఎండా కాలం సెలవులంతా వాళ్ళు చేసే గొడవకి పుస్తకం చదవడానికే వీలవట్లేదు. అన్ని పుస్తకాలూ లైబ్రరీలో తిరిగిచ్చేసి వస్తున్నా,” అంటూంది.
ఒళ్లు మండిపోయిందతనికి.ఎంత మాట అంది! కోతి మూకా! అసలు అందగత్తెనన్న గర్వం కాదూ! తన వైపు చూడనట్టు అటు తిరిగి కూర్చున్నా, తనని చూసిందనీ, అందుకే అలాటి మాటలంటోందనీ అనుమానం. ఇంత పరాభవించిన అమ్మాయి ఏ లంగా వేస్తే తనకెందుకూ, దాని మీద ఏ వోణీ వేస్తే తనకెందుకు! భారమైన గుండెతో ఇక లంగా-వోణీల రంగులగురించి ఆలోచించనని ఒట్టేసుకున్నాడు.
కానీ- మనసు కోతి లాటిది.  దానికి ఆ అమ్మాయి లంగా ఓణీల లెక్క తేలకపోతే పిచ్చెత్తి పోయేలాగుంది. మర్నాడు సాయంత్రం క్రికెట్ టీం తో సహా వాళ్ళ ఇంటి చుట్టుపక్కలే మీటింగ్ పెట్టాడు, సోది కబుర్లతో. అనుకున్నట్టే కూరలో, పళ్ళో చేత బట్టుకుని ఇంట్లో కెళ్తూ తన వైపొకటీ, టీం వైపొకటీ ఈసడింపు చూపులు రెండు పారేసి వెళ్ళింది. తనూ అంతకంటే ఈసడింపుగా చూడాలనీ, వీలైతే వెటకారంగా నవ్వాలనీ కూడా అనుకున్నాడు. కానీ అదేమిటో ఆమెని చూడగానే పెదవులమీదకి చిరునవ్వు తోసుకొనొచ్చింది. ఆ చిరునవ్వుతో ఇంకా కళ్ళు పెద్దవి చేసి, వాటితోనే “వెకిలి వెధవా!” అని తిట్టి లోపలికెళ్ళిపోయింది.
ఏదో మాటల్లో అడిగినట్టు, “ఎవర్రా ఆ అమ్మాయి?” అనడిగాడు క్రికెట్ టీంని.
“వసుధ అక్కా! కిందటేడాది అంతా ఆమె దగ్గరే లెక్కలు చెప్పిచుకున్నా! భలేగా చెప్తది.” విక్కీ గర్వంగా అన్నాడు.
“అబ్బో! అంత తోపా? ఏం చదువుతుంది?” మళ్ళీ క్యాజువల్ గానే అడిగాడు.
“బీ యస్సీ అయిపోయింది.” ఈసారి విజయ్ అన్నాడు శ్రీధర్ వంక పరికించి చూస్తూ. ఇహ బాగుండదని అప్పటికి పరిశోధన ఆపేసినా, ఆ తరవాత విజృంభించిన ఉత్సాహంతో ఆమె వివరాలన్నీ, తండ్రి ఉద్యోగంతో సహా, అన్నీ సేకరించి పారేసాడు. ఆమె దగ్గరున్న లంగా ఓణీల లెక్క కూడా తేలిపోయింది.
“అబ్బో! ఈ ఎక్స్పీరియెన్సు ముందు ముందు రీసెర్చికి పనికొస్తుంది,” అని కూడా అనుకున్నాడు. ఆమె మాత్రం, ఏ రంగు లంగా వేసుకున్నా అతని వంక కోపంగానే చూసేది.
“అన్నా! కమ్యూనిటీ హాల్లో అందరూ మీటింగ్ పెట్టిన్రు. ఎండాకాలం సెలవుల్లో పిల్లలతోని ఏదైనా ప్రోగ్రాం చేయిస్తరట. నడు, మనం కూడా పోదాం!” విక్కీ తొందరపెట్టాడు.
“అవున్రా! మన కాలనీకీ, పక్క కాలనీకీ క్రికెట్ మాచ్ పెట్టమని అడుగుదామా?” శ్రీధర్ కూడా ఉత్సాహపడ్డాడు.
“నిన్ను పిల్లల్లో లెక్కెయ్యరేమో నన్నా!” విజయ్ అనుమాన పడ్డాడు. వాళ్ళు మంతనాలాడుతూండగానే, వసుధ బయటికొచ్చింది, నల్ల పూలున్న తెల్ల లంగా, పైన నల్లటి ఓణీ వేసుకోని.
తనతోపాటు ఎప్పుడూ వుండే చెల్లాయో, చెలికత్తో కాకుండా ఒక యువకుడున్నాడు. సన్నగా, పొడుగ్గా, ఆమె పక్కనే నవ్వుతూ నడుస్తున్నాడు. శ్రీధర్ కి ఒళ్ళంతా కారం రాసుకున్నట్టయింది.
“ఈ కొత్త శాల్తీ యెవర్రా?” పిల్లలని అడిగాడు. అతని మొహంలో మారుతున్న భావాలని ఎప్పుడో పసికట్టాడు విజయ్,
“వసూ అక్క వాళ్ళ బావ! వైజాగ్ నించొచ్చాడు!” ఒక రకమైన నవ్వుతో చెప్పాడు.
“బావా?” పిడిగుపడ్డట్టయిపోయాడు శ్రీధర్. అంత అందమైన వసుధకి ఈ కొంగ లాటి బావా? భగవాన్, ఏమిటీ అన్యాయం? అతని మనసు ఆక్రోశిస్తూ వుండగానే,
“ఆ బావ భావ కవిత్వం రాస్తాడంట!”
ఈ దెబ్బ అతన్ని ఇంకా బాధ పెట్టింది. పిల్లలతో కలిసి అలాగే అన్యమనస్కంగానే కమ్యూనిటీ హాల్లోకెళ్ళాడు. అక్కడ వసుధ కాలనీ కల్చరల్ కమిటీ సెక్రెటరీ తో మాట్లాడుతూంది,
“మా బావ ఫణీంద్ర అద్భుతంగా కవిత్వం రాస్తారండీ! అసలు ఒక పుస్తకం కూడా వేయించాలనుకుంటున్నాం. కల్చరల్ ప్రోగ్రాంలో  కవి సమ్మేళనం లాటివి వుంటాయా?”
వాడి పేరు ఫణీంద్రా? నాగరాజంటే సరిగ్గా వుండేది, నంగిరి నవ్వూ వాడూ! పళ్ళు కొరుక్కున్నాడు శ్రీధర్. వున్నట్టుండి పెద్దగా అన్నాడు,
“సెక్రెటరీ గారూ! మీరలా ఒంటరిగా నిర్ణయాలు తీసుకోకూడదండీ! అందరినీ సంప్రదించాలి. మాకెవరికీ కవి సమ్మేళనాలంటే ఇష్టం వుండదు. అసలు కవులు కవిత్వాలు రాస్తూ, పుస్తకాలు వేసుకోవడం వల్ల ఏం ప్రయోజనం వుంది చెప్పండి? చెట్లు కొట్టెయడమూ, విన్న వాళ్ళకి తల నొప్పి తెప్పించడమూ తప్పితే..” హాలంతా కొయ్యబారిపోయింది.
వసుధ మొహం ఎర్రబడింది, అవమానంతో. క్రికెట్ టీం పిల్లలు తల పట్టుకున్నారు, “ఇప్పుడీ గొడవ అవసరమా?” అంటూ.
“ఊరికే పది మంది పిల్లల్ని వెంటేసుకొని గల్లీ క్రికెట్ ఆడే మీలాటి వేస్ట్ గాళ్ళకేం తెలుసు కవిత్వంలో అందచందాల సంగతి!”
“హాల్లో మేడం! ఎవరినీ వేస్ట్ గాళ్ళంటున్నారు? కవిత్వానికేముంది, అక్షారలన్నీ వొచ్చిన ప్రతీ వాడూ కవిత్వం రాసేయగల్డు. క్రికెట్ గురించి మీకేం తెలుసు..” ఇంకా వీరావేశంతో ఏదో అనబోయే వాడే, తమ్ముడు శ్రీరాం వచ్చి “అన్నయ్యా, అమ్మ అర్జంటుగా రమ్మంటోంది,” అంటూ పిలవకపోతే.
ఇంటికెళ్ళేసరికి అమ్మ నవ్వు మొహంతో ఒక కవరు చేతిలో పెట్టింది.
 “నీకు ఇంటర్వ్యూ కాలొచ్చిందిరా! వచ్చే వారమే ఇంటర్వ్యూ, బొంబాయిలో. ఎల్లుండి దాటితే మంచి రోజులు లేవు. ఎల్లుండే బయల్దేరు, రేపు స్టేషనుకెళ్ళి టికెట్ తెచ్చుకో,” అమ్మ చెప్తూనే వుంది.
అంతే, ఇక ఆ తర్వాత ఆలోచించడానికే తీరిబడి లేదు. ఇంటర్వ్యూకి వెళ్ళి వొచ్చేసరికి పది రోజులు. పెద్ద సంస్థలో జూనియర్ సైంటిస్టు ఉద్యోగం. వస్తుందో రాదో నన్న టెన్షన్లో కూడా  ఆకుపచ్చ లంగా ఇంతవరకూ తను చూడలేదన్న విషయం గుర్తు పట్టాడు. అయితే దానికన్నా వింతైన విషయం, వసుధ ఇదివరకులా కాక తన వైపు చిరునవ్వుతో చూడడం! ఎప్పట్లా తన వొంక తీవ్రవాదిని చూసినట్టు కాకుండా, ఆప్యాయంగా చూడడం, అప్పుడప్పుడూ ఒక చిరునవ్వు కూడా విసిరేయడం, ఏం జరుగుతోంది? తనకి ఇంటర్వ్యూ కాల్ వచ్చిందనా? వచ్చింది ఇంటర్వ్యూ కాలే కానీ, ఉద్యోగం కాదుగా? మరింకేమిటి కారణం. అసలింతకూ ఆ భావ కవి బావేడీ? పిల్లలని అడిగినా ఏమో తెలియదన్నారు.
అతనీ అయోమయంలో వుండగానే, ఉద్యోగం వచ్చిందని ఉత్తరం రావడం, బొంబాయిలో వెళ్ళి చేరిపోవడమూ జరిగాయి. విజయదశమికీ, దీపావళికీ హైదరాబాదు వచ్చినప్పుడు, వసుధ ఎమ్మెస్సీలో చేరిందని తెలిసింది. అప్పుడప్పుడూ చీరల్లో కూడా కనబడుతూంది. అయినా, అవి ఓణీలంత అందంగా లేవే అనుకున్నాడు. మరీ ముఖ్యంగా, గంధం రంగుకి ఎర్ర అంచున్న పట్టు లంగా మీద ఎర్ర ఓణీ చూసినప్పుడు!
హైదరాబాదు బొంబాయి మధ్య రైళ్ళలోనే ఏణ్ణర్థం గడిచిపోయింది. బొంబాయిలో చుడీదార్లూ, రకరకాల డ్రస్సులూ కనిపించినా, అవేవి అంత అందంగా అనిపించలేదతనికి ఎందుకో!
                                                                                                                            **********
“ఒరే శ్రీధర్! నీతో ఒక ముఖ్య విషయం మాట్లాడాలిరా. పై శనివారం ఒక రెండురోజులు సెలవు పెట్టి ఇంటికి రా.” నాన్న దగ్గరినించి ఉత్తరం చూసుకుని, ఇంటికి బయల్దేరాడు. పొద్దున్నే పొగమంచులో స్టేషన్ నించి ఇంటికి ఆటోలో దిగుతూంటే, ఇంటి ముందర వరండాలో కుర్చీలో పేపరు చదువుతూ వసుధ. ఈ సారి తనని చూసి లోపలికి వెళ్లిపోయింది,కానీ, మొహం మిద నవ్వు వెలుగ్తూనే వుంది.
స్నానం చేసి అన్నం తిన్నాక నాన్న మొదలు పెట్టారు.
“ఒరే! మన పక్కింటి సుధాకర్ రావు గారు లేరూ, వాళ్ళ అమ్మాయి వసుధని నీకిస్తామంటున్నారు. ఆలోచించుకొని చెప్పు. నీకు నచ్చితే నిశ్చితార్థం చేసుకొని పెళ్ళి వచ్చే సంవత్సరం పెట్టుకుందాం.” అసలు ‘ వసుధని నీకూ ‘అన్న మాటల తరవాత తనకింకేమైనా వినిపిస్తేగా. అయినా, అప్పటికేమీ మాట్లాడకుండా లేచాడు. కొంచెం టైమివ్వడానికన్నట్టు అమ్మా-నాన్నా కూడా ఆ విషయం ఇంకేమీ పొడిగించలేదు. సాయంత్రం ఆరింటికి గేటు దగ్గర నిలబడి,
“అమ్మా, నేనలా గుడి దాకా వెళ్ళొస్తా!” గట్టిగా చెప్పి  బయల్దేరాడు, వీలైనంత నెమ్మదిగా నడుస్తూ. అనుకున్నట్టే వసుధ వచ్చింది, చీరలో. ఏం మాట్లాడకుండా నవ్వి వచ్చి పక్కనే కూర్చుంది.
“మీ అమ్మగారు పిలిచి, వసుధా, వాడు గుడికి వెళ్తూ నిన్ను రమ్మన్నాడు. ఒకసారి వెళ్ళి రామ్మా,అని చెప్పి పంపారు నన్ను,” నవ్వుతూ చెప్పింది. హే భగవాన్! అసలు అమ్మలకి తెలియకుండా ఏ పనీ చేయలేమేమో!
“చెప్పండి, ఎలా వుంది బొంబాయి?” తనే మొదలు పెట్టింది.
“బొంబాయి బానే వుంది కానీ, ఈ చీరేమిటి? ముదురు నీలం రంగు లంగా, ఆకాశం రంగు ఓణీ వేసుకు రావొచ్చుగా?” అయిష్టంగా మొహం పెడుతూ అన్నాడు.
పగలబడి నవ్వింది.
                                        *********
పాతికేళ్ళుగా ఆ నవ్వు తన జీవితాన్ని పండిస్తూనే వుంది. పెళ్లైన కొత్తలో ఎన్నో సార్లడిగాడు తను-
“అవును కానీ, వసూ! వున్నట్టుండి నీ మనసెందుకు మారిపోయింది? అప్పడిదాకా నన్ను చూస్తే కస్సుమనేదానివి, అంతలోనే ఎందుకు మారిపోయావ్?” అని. తనెమైనా చెప్తేగా- ఎప్పట్లాగే నవ్వేసి,
“సరే, పోనీ, కావాలంటే మళ్ళీ ఇప్పుడు కస్సు బుస్సుమంటాలే, సరేనా?” అనేది.
మరీ క్రికెట్ బాలు? అప్పణ్ణించి దాచుకొన్నదా? అంటే, తనంటే మొదట్నించీ ఇష్టమేనన్నమాట, ఆ కస్సు బుస్సులూ, వెటకారం మాటలూ అంతా వొట్టిదే! గబగబా వసు ఫోటో దగ్గరకు నడచాడు శ్రీధర్. దాని ముందుంచిన వాడిపోయిన పూలు తీసి పారేసాడు. పొద్దున్న తోటలోనుంచి తెచ్చిన పూలు గుత్తిలా చేసి ఫోటో ముందు పెట్టాడు.
“నీ రహస్యం తెలిసిపోయింది వసూ! నీకసలు మొదణ్ణించీ నేనంటే, అబ్బో, పెద్ద యిది. అసలు ఆ కవి బావ గాడు మీ పెద్దమ్మ కూతురి మొగుడని తెలిసినప్పుడే నాకీ అనుమానం వొచ్చింది. కానీ, ఇహ ఇప్పుడు పక్కా సాక్ష్యాలు నా దగ్గరున్నాయ్! ” గర్వంగా అన్నాడు. క్రికెట్ బాలు తీసి పూల పక్కనే పెట్టాడు.
ఫోటోలోంచి వసు అతని వంక చూస్తూ నవ్వుతూ వుంది, చిలిపిగా, ప్రేమగా, పాతికేళ్ళ క్రితం లాగే.
                              **************
కార్టూనిస్ట్: వాగ్దేవి..




కార్టూనిస్ట్ : శశి తన్నీరు





రచన: రామా చంద్రమౌళి
చిత్రం: చిత్ర ఆర్టిస్ట్

పాట చాలాసార్లు నిశ్శబ్దంగానే ఉంటుంది
వినబడ్తుంది ఎవరికి వారికే..ఆత్మకు
కళ్ళు మూసుకుని నిన్ను నువ్వు కోల్పోతున్నపుడో
నిద్రపట్టని రాత్రి ఎండుటాకువై కొట్టుకుపోతున్నపుడో
ఒట్టి శూన్య దృక్కులతో వాన చినుకుల్లోకి చూస్తున్నపుడో
నగ్నమైన పాట నీకు మాత్రమే వినబడే
ఒక ఏక్ తార ధ్వనిగానో
ఒక తెగి అతుకుతూ గాలిలో తేలివచ్చే వేణుగానంగానో
ఒక ఆకు రాలుతున్న చప్పుడుగానో
ఏ భాషకూ అందని దుఃఖ సారంగీ జీరగానో –
తొంగి లోపలికి చూచుకున్నపుడు
నీలో ఆమె ఉంటుంది..కాని ఆమెలో నువ్వుండవు
ఒక్కోసారి
ఆమెలో నువ్వుంటావు..కాని నీలో ఆమె ఉండదు
కొన్నిసార్లు
అసలు నీలోనే నువ్వుండవు..అంతా ఒట్టి ఖాళీ
అప్పుడుకూడా ఒక దుఃఖగీతం
నిశ్శబ్దంగానే..ఏ భాషాలేక నగ్నంగా వినబడ్తుంది పాటై-
పాట ఒక భాషను తొడుక్కుని
ధ్వనితో అలంకరించుకుని
రాగాలతో ముస్తాబైతే..క్రమక్రమంగా కలుషితమై
తన సహజ రూపాన్ని కోల్పోతూ
ఒట్టి శబ్దశకలంగా మిగిలిపోతుంది
అప్పుడది ఒక ముద్ర కాజాలదు –
ఏ భాషాలేని ఒక వయొలిన్ విషాద స్వరమో
ఒక జాజ్ భీకర హోరో
ఒక సితార అలలు అలలుగా జార్చే మధుస్వనమో
మనిషిని శరీరాతీతుణ్ణి చేసి
ఒట్టి ఖాళీ సీసాగా మిగులుస్తుంది
అప్పుడు..ఒక రాహిత్య తాదాత్మ్యతలోకి రాలిపోతావు నువ్వు
అందుకే..మనిషి కల్లోల సముద్రమైనపుడు
తల్లి ఒడిలోని శిశువులా
ఒక వినిపించని పాటలో తడుస్తూ
అంతిమంగా అంతర్ధానమౌతూ నిశ్శేషమైపోతావు –
రచన: జయశ్రీ నాయుడు
వ్యసనాలు విచిత్రమైనవి
హషిష్ కన్నా గాఢంగా హత్తుకుపోతాయి
ఆలోచనల్లోకి కూరుకుపోయి
మెదడు నుండి హృదయానికి
అలసట లేక ప్రవహించే
మోహతరంగాల వెన్నెల సంద్రం 
అమావాస్యలున్నా
పున్నములే అక్కడ పదిలమవుతాయి 
నిజమిదే అని నిర్ధారించేలోగా
అబద్ధం ఉల్లిపొరల్లోని ఘాటులా
ప్రశ్నార్థకపు సెగలు నింపుతుంది
వాస్తవం స్పృశించేలోగా
మిథ్యా మారుతం చుట్టేస్తుంది 
ఎన్ని కాలాలు గ్రంధస్థమైనా
లిపి లేని ఘడియలకు
ప్రాణం పోసి పదిలం  చెయ్యడమూ ఒక వ్యసనమే 
కోల్పోయిన ఆత్మీయతల ఆలంబనలు
ఋతువుల్లా తిరిగొస్తాయన్న భ్రమల్లో
కొనసాగే ఎదురుచూపులు 
తారలున్నా లేకున్నా
ఉదయాస్తమానాల్లో నవ్వుకొనే నింగిలా
ఒక్క మొగ్గ  లేకున్నా  వసంతమనుకునే భ్రమర హృదయం…  
నిజాలన్నీ తలపు తుట్టెలో దాచి
ఇష్టాలనే పువ్వులు పూసినవేళ
కోరికల తేనె పోగుచేసేందుకు
ఆ భ్రమర మానసం
మరో ఉదయంలా రివ్వుమంటోంది.. 
అనగా అనగా అంటూ ఈసారి ఎలాటి కథ చెప్తున్నారో Rj వంశీ చూద్దామా.. సారీ విందామా??

