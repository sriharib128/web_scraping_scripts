రచన: భారతి ప్రకాష్
 
ఈ రాగము 28.వ. మేళకర్త రాగమైన హరికాంభోజి నుండి పుట్టిన జన్య రాగం.
ఆరోహణ – స మ గ మ ప ద ని స.
అవరోహణ – స. ని ద ప మ గ రి స
షడ్జమ, పంచమాలతో కలసి ఈ రాగం లో వచ్చే స్వరాలు :
చతుశృతి రిషభం, అంతర గాంధారం, శుద్ధ మధ్యమం, చతుశృతి దైవతం, కైశికి నిషాదం మరియు కాకలి నిషాదం.
వక్ర షాడవ సంపూర్ణ రాగం; ఆరోహణ లోనే వక్రం. ఏక స్వర వక్ర ఆరోహణ;
వర్జ రాగం; – ఆరోహణ లో ‘ రి ‘ వర్జింపబడినది. ఏక స్వర భాషాంగ రాగం; కాకలి నిషాద మొక్కటే అన్య స్వరం; ఈ స్వరం ఈ ప్రయోగం లో వస్తుంది. – స. ని సా.
ఈ క్రింది దాటు స్వర ప్రయోగాల వంటివి ఈ రాగానికి అందాన్నిస్తాయి. –
స. మ. గ. మ. రి. గ. స. రి.
ప స. ని స. ద ని ప ద
మ ని ద ని ఫా
విశేష సంచారాలు:-
స గ మ; మ గ స; ప ద మ
కొన్ని రచనలలో ఈ అపురూపమైన ప్రయోగం కనపడుతుంది. –
ప ద స. ని ద
రాగ చాయా స్వరాలు: – మ ద ని
న్యాస స్వరాలు: – మ ప
అంశ స్వరం : – ప
ఈ రాగం లో రచనలు ఈ క్రింది స్వరాలతో మొదలవుతాయి.
స, మ & ప
ఈ రాగం లోని రచనలలో మంద్రస్థాయి నిషాదం క్రింద సంచారముండదు.
బాగా విస్తారమైన రాగం. ఎల్లవేళలా పాడదగిన రాగం.
శ్లోకాలు, పద్యాలు ఎక్కువుగా ఈ రాగం లో పాడతారు.
ఆనందకరమైన దేశ్య రాగం.
శృంగార, భక్తి రస ప్రధానమైన రాగం.
చరిత్ర :
చరిత్రలోకి చూస్తే ముందుగా ఈ రాగం ఉపాంగ రాగమే.
శ్రీ త్యాగరాజు రాసిన రెండు కృతులలో కూడా కాకలి నిషాదాన్ని వాడలేదు.
అంతే కాక ఆయనకన్న ముందువారైన శ్రీ భద్రాచల రామదాసు గారు కాని, సమకాలీకులైన శ్రీ స్వాతి తిరునాళ్, మరియు శ్రీ చిన్ని కృష్ణ దాస గాని కాకలి నిషాదాన్ని వాడలేదు.
కాకలి నిషాదాన్ని ఈ రాగం లో మొట్టమొదటి సారిగా జావళీలలో వాడడం మొదలయ్యింది. ఆ తర్వాత నెమ్మదిగా పండితులుకూడా వాడడం మొదలయ్యింది.
ఇప్పుడు ఈ రాగం పూర్తిగా భాషాంగ రాగం.
కాకలి నిషాద ప్రయోగం లేకుండానే కమాస్ ఆలాపన చక్కగా చేయవచ్చు.
” కమాస్, కమాచి ” అనే రాగాల పేర్లు కొన్ని ప్రాచీన గ్రంధాలలో కనపడతాయి.
కాలధర్మం ప్రకారం త్యాగరాజ కీర్తనలైన ” సుజన జీవనా రామ, సీతాపతే ” కీర్తనలు పాడడానికి ముందు ఆలాపనలో కాకలి నిషాద ప్రయోగం ఉండకూడదు.
అదే ” బ్రోచే వారెవరురా ” పాడేటప్పుడు ఈ కాకలి నిషాదం వాడవచ్చు.
ఈ రాగం లోని కొన్ని ముఖ్య రచనలు:
రచన సాహిత్యం తాళం రచించినవారు
1. స్వరజతి సాంబశివయనవే ఆది శ్రీ చిన్ని కృష్ణదాస.
2. కృతి సుజనజీవన రూపక శ్రీ త్యాగరాజు.
3. కృతి సీతాపతే ఆది శ్రీ త్యాగరాజు.
4. కృతి బ్రోచేవారెవరురా ఆది శ్రీ వాసుదేవాచార్.
5. జావళి మరులుకొన్నాదిరా ఆది శ్రీ రామ్‌నాడ్ శ్రీనివాస
అయ్యంగార్.
6. జావళి కొమ్మరోవాని ఆది –
సీతాపతే కమాస్ రాగం ఆది తాళం శ్రీ త్యాగరాజు.
పల్లవి :
సీతాపతే నా మనసునా సిద్ధ్హాంత మని యున్నానురా
అనుపల్లవి :
వాతాత్మజాదుల చెంతనే వర్ణించిన నీ పలుకులెల్ల
చరణం :
ప్రేమజూపి, నాపై పెద్దమనసు జేసి,
నీ మహిమలెల్ల నిండార జూపి,
ఈ మహిని భయమేటి కన్న మాట
రామచంద్ర త్యాగరాజ వినుత //
” రామా! హనుమదాదుల వద్ద నీవు పల్కిన మాటలు, శరణాగతులైన వారిని గూర్చి నీవు చూపిన వాత్సల్యము నిశ్చయమని నామనసున నమ్మి యున్నాను. వారినే గాక నాకును ఒక మారు దర్శన మిచ్చి, నీ విశాల హృదయం తో నన్ను ప్రేమించి, నీ మహిమలను కొన్నింటిని చూపి, ఈ మహిలో నేనుండ నీ కేమి భయమన్న నీ మాటని నమ్ముకుని యున్నాను. “ అంటూ శ్రీ త్యాగరాజు తన ఇష్టదైవమైన శ్రీ రాముని ప్రార్ధించారు.
ఈ రాగం లోని కొన్ని సినిమా పాటలు :
పాట – సినిమా
1. ఎందుకే నీకింత తొందరా – మల్లీశ్వరి.
2. తెలుసుకొనవె చెల్లీ – మిస్సమ్మ
3. పాడమని నన్నడగ వలెనా – డాక్టర్ చక్రవర్తి.
4. నా జీవన సంధ్యా సమయం లో – అమర దీపం.
5. నటన మయూరి, వయ్యారీ – టిక్, టిక్, టిక్.
6. ఎదురీతకు అంతం లేదా – ఎదురీత.
7. మామా చందమామా – సంబరాల రాంబాబు.
8. మల్లె తీగ వంటిదీ – మీనా.
—————————————————-0————————————————
రచన: విశాలి పెరి

1967 లో విడుదలైన సంగీత, సాహిత్యాల అపురూప మేళవింపు ‘రహస్యం ‘ . ఈ సినిమాలో నాగేశ్వర రావు, ఎస్. వి. రంగా రావు, కృష్ణ కుమారి, బి. సరోజాదేవి నటించారు. సంగీతము అందించినది ఘంటసాల గారు. సాహిత్యం మల్లాది రామకృష్ణ శాస్త్రిగారు. మల్లాదివారు పదునాగులు భాషలూ తెలిసిన నిపుణులు. సంస్కృతము, తెలుగులో విధ్వాంసులే. వారు వ్రాసిన పాటలలో ‘అచ్చ తెలుగు ‘ పదాలు చాలా ఉంటాయి. నాగేశ్వరరావు గారు అంతవరకు ఒక లవ్ బాయ్ గా నటించారు. ఈ సినిమాలో కత్తి యుధాలతో కాస్త వెరైటిగా కనిపిస్తారు. సంగీతపరంగానూ, సాహితీపరంగా చాలా అత్యుత్తమ నాణ్యత కలిగినా సినిమా అనుకున్నంత హిట్ కాలేకపొయింది. కానీ ఈ సినిమాలోని ప్రతి పాట ఒక ఆణిముత్యము. ఇప్పుడు ఒక పాట గురించి తెలుసుకుందాం…
సినిమాలో ఈ పాటలో ‘అంజలీదేవి’ ని పరమేశ్వరిగా చూపించగా నారదుడిగా ‘హరనాథ్ ‘ నటించారు. లలితా పరమేశ్వరి ఇలాగే ఉంటుందా అనిపించి పూర్ణ చంద్రబింబంలాంటి వదనం అంజలీదేవిది. ఆ ముఖములో చిరునవ్వు కూడా వెన్నెల కురిపిస్తోందా అనిపిస్తుంది. మల్లెమొగ్గలులాంటి చిన్ననైన పలువరుస, మదన విల్లుని పోలిన కనుబొమలు.. కంటికింపైన కమనీయ విగ్రహం ఆవిడ సొత్తు. ‘ సామగానప్రియ ‘ అని అమ్మవారిని కీర్తిస్తాము, అలా ఆ పాటకి ఆనందిస్తున్నట్టుగా ఆవిడ సంతోషాన్ని ప్రకటించే తీరు అద్భుతము.
రహస్యం సినిమా కోసం ముగురమ్మలను వర్ణిస్తూ ఒక పాట వ్రాసి మల్లాదిగారు… ఘంటసాలకి ఇచ్చి “సరస్వతీ దేవి వర్ణన సరస్వతీ రాగములో, లక్ష్మీ దేవిని వర్ణన శ్రీరాగములో, లలితాదేవి (పార్వతిదేవి) వర్ణన లలిత రాగములో ” స్వరపరచమన్నారుట. ఆ సాహిత్యానికి ఘంటసాల మాస్టారుగారు ఈ విధముగా స్వరపరిచారు. అలా స్వరపరచిన పాట ఇదిగో…
లలిత భావ నిలయ నవ రసానంద హృదయ
విక చార వింద నయనా.. సదయా జగదీశ్వరీ
నవ రసానంద హృదయ = ఎల్లప్పుడు నూతన ఆనందాన్ని ఇచ్చే హృదయం కలది
వికచ + అరవింద = వికసించిన తామరలవంటి కన్నులు కలది.
మధువుచిలుకు = తేనె కురిపించు
గమకమొలుకు = సంగీతశాస్త్రమునందు స్వరవిన్యాస భేదము గమకము పలికించేది.
వరవీణాపాణీ – వీణాపాణి – సరస్వతి
సంగీత సాహిత్యాలను సమానంగా అలకరించుకొన్నది
” సంగీతమపి సాహిత్యం సరస్వత్తాంతనద్వయం
ఏకమాపాత మధురం అన్యదాలొచనామృతం ”
సంగీతము, సాహిత్యము సరస్వతిదేవి యొక్క స్థనద్వయాలు , ఒకటి గ్రోలినప్పుడు మధురాతి మధురము, మరొకటి ఆలోచనలను రేకెతించేది. ఒక కంటితో సంగీతాన్ని అందిస్తూ, మరొక కంటితో సాహిత్యాన్ని ప్రసాదిస్తుంది ఆ తల్లి.
సుమరదన =మల్లె మొగ్గలవంటి దంతములు కలది.
విధువదన = చంద్రబింబం వంటి ముఖము కలది … చంద్రముఖి
అంబరాంతరంగ శారదా స్వరూపిణి= ఆకాశము వలె విశాలమైన , గంభీరమైన మనస్సు కలది
చిదంబరేశ్వరీ.. శ్రీ శారదాంబికే=చిత్ అనే అంబరం.. మనస్సు అనే ఆకాశములో ఉండే శారదాంబిక
శ్రీదేవి కైవల్య చింతామణి = కైవల్యము ఇవ్వడములో ఆవిడే చింతామణి
శ్రీరాగ మోదిని = శ్రీరాగము అంటే ఇష్టపడేది
చిద్రూపిణి = ఆత్మ స్వరూపిణి
బింబాధరా.. = దొండపండు వంటి అధరములు కలది,
రవిబింబాంతరా= సూర్యబింబములో నున్నది.
రాజీవరాజీ విలోలా= పద్మసమూహమువలె చలించునది. లేదా విశాల నేత్ర మీనమువలె చలించునది.
రాజి అంటే సమూహము అనే అర్థం. అమ్మ నడుస్తూ ఉంటే తామర పూలు ఊగుతున్నట్టే ఉంటుంది.
శ్రీరాజరాజేశ్వరీ పరమాకామ సంజీవని = ఉత్కృష్టమైన కోరికకు (మోక్షకాంక్ష) సంజీవని వంటిది.
ఇహలోక వాంఛలవైపు కాకుండా పరలోక కాంక్షను సజీవముగా ఉంచునది,
నిటలలోచన నయనతారా తారా భువనేశ్వరీ = శివుని మూడవ కంటిపాప (శివుని మూడవకంటిలోని శక్తి అమ్మవారే
తారా భువనేశ్వరీ = నక్షత్రలోకానికి ఈశ్వరి(ప్రభ్వి, రాణి)
లలితా సహస్రనామములో ఆ తల్లిని ‘ మహా కామేశ నయనా కుముదాహ్లాద కౌముది… మహేశుని కళ్ళు అనే కలువలకు ఆమే చల్లని మూర్తీభవించిన వెన్నెల. కోపముతో ప్రజ్వలిల్లే ఆ నిటలాక్షుడిని చల్లబరిచే చిరునవ్వు ఆ తల్లిది.
ఆ ఈశ్వరుడి శక్తి ఆవిడే, కంటిలో దీప్తీ ఆవిడే… అందుకే ఆవిడని ‘శివశక్తైక రూపిణి ‘ గా అభివర్ణించారు.
ప్రణవధామ = ఓంకారమే నివాసముగా కలది
ప్రణయదామా = ప్రేమభావ హారమువంటిది.
సుందరీ = సుందరి, లాలిత్యము కి మారు పేరు ఆ లలితా దేవే.
అందుకే కాళిదాసు ‘ అశ్వధాటి స్త్రోత్రము ” లో ” రూపాధికా శిఖరి భూపాల వంశమణి దీపాయితా భగవతీ ‘”
ఆవిడని మించిన సౌందర్యము మరొకటి లేదు, అందుకే ‘రుపాధికా శిఖరి ‘ (అధికమైన అందానికి శిఖరం ఆవిడ). సౌందర్య లహరే ఆ తల్లి.
కామేశ్వరీ = ఈశ్వరుడికి కామాన్ని పుట్టించినది, కోరికలు తీర్చే ఈశ్వరి.
అరుణవసన.. = ఎఱ్ఱని వస్త్రములు ధరించునది
అమలహసనా = అమలినమైన నవ్వు కలది, శ్వఛ్చమైన చిరునవ్వు కలది.
మాడినీ= శివుని ఇష్టురాలు
మురుడేశ్వరుడి గా శివున్ని పిలుస్తారు. అతని భార్య మాడిని.
బ్రామరీ = భ్రమరాంబ..
శివుడు మల్లికార్జునుడిగా అవతారమెత్తి శ్రీశైలంలో ఒక మల్లె పువ్వుగా మారిపోయారుట, అప్పుడు ఆవిడ బ్రామరి అంటే నల్ల తుమ్మెదగా మారి ఆయన చుట్టూ తిరిగిందిట. ఈ రోజుకీ శ్రీశైలములో భ్రమరాంబ గుడి వెనుక తుమ్మెదల రొద వినపడుతుంది.
భ్రామరీ అంటే తిరిగేది/ తిప్పేది. ప్రపంచాన్ని తిప్పితూ తిప్పు.. చివరికి తిరగడానికి వీలు లేని అంటే ‘స్థానువు ‘ (శివుడిలోకి) లోకి ఐక్యం చేసే శక్తి ఆవిడే.
ఇక్కడ ఆవిడని భ్రమరముగా పోలిస్తే శివతాండవ స్త్రోత్రములో మాత్రం ” రసప్రవాహ మాధురీ విజృంభణా మధువ్రతం ” రసప్రవాహముగా ఉన్న ఆవిడ ముఖము దగ్గరకు విజృంభించిన మధువ్రతము అంటే తుమ్మదగా ఆ పరమేశ్వరుడు వచ్చాడుట..
పూర్తిపాట ఇదిగో :
సరస్వతి రాగం:
లలిత భావ నిలయ నవ రసానంద హృదయ
లలిత భావ నిలయ నవ రసానంద హృదయ
విక చారవింద నయనా.. సదయా జగదీశ్వరీ
లలిత భావ నిలయ నవ రసానంద హృదయ
విక చారవింద నయనా.. సదయా జగదీశ్వరీ
మధువుచిలుకు గమకమొలుకు వరవీణాపాణీ
మధువుచిలుకు గమకమొలుకు వరవీణాపాణీ
సుమరదన విధువదన.. దేవి
సుమరదన విధువదన.. దేవి
అంబరాంతరంగ శారదా స్వరూపిని
చిదంబరేశ్వరీ.. శ్రీ శారదాంబికే
అంబరాంతరంగ శారదా స్వరూపిని
చిదంబరేశ్వరీ.. శ్రీ శారదాంబిక
శ్రీ రాగం:
చరణం 1:
శ్రీదేవి కైవల్య చింతామణి… శ్రీరాగ మోదిని చిద్రూపిని
శ్రీదేవి కైవల్య చింతామణి… శ్రీరాగ మోదిని చిద్రూపిని
బింబాధరా.. రవిబింబాంతరా..
బింబాధరా.. రవిబింబాంతరా..
రాజీవ రాజీవిలోలా… రాజీవ రాజీవిలోలా
శ్రీరాజరాజేశ్వరీ పరమాకామ సంజీవని….
శ్రీరాజరాజేశ్వరీ పరమాకామ సంజీవని..
శ్రీరాజరాజేశ్వరీ…
లలిత రాగం:
చరణం 2:
నిటలలోచన నయనతారా.. తారా భువనేశ్వరీ
నిటలలోచన నయనతారా.. తారా భువనేశ్వరీ
ప్రణవధామ ప్రణయదామా..సుందరీ కామేశ్వరీ
ప్రణవధామ ప్రణయదామా..సుందరీ కామేశ్వరీ
అరుణవసన.. అమలహసనా
అరుణవసన.. అమలహసనా
మాడినీ.. మనోన్మణి
నాదబిందు కళాధరీ బ్రామరీ…
నాదబిందు కళాధరీ బ్రామరీ… పరమేశ్వరి
నాదబిందు కళాధరీ బ్రామరీ… పరమేశ్వరీ

సమీక్ష:-వాణి కొరటమద్ది
విలక్షణమైన కవిత్వం
సున్నితమైన భావప్రకటనకు కవిత్వం అద్భుత సాధనం మనసులోని భావాలను అలవోకగా అక్షరీకరించుకునే అవకాశం వచన కవిత్వం. సమాజాన్ని చైతన్య పరిచే సాహితీ ప్రక్రియ కవిత్వం.
ప్రత్యేకమైన వస్తు వైవిధ్యంతోమనసు స్పర్శించే భావాన్ని అక్షరాల్లో పొదిగి మాల గుచ్చినట్లుగా మన ముందుకు తెచ్చారు పుష్యమీ సాగర్ గారు “కొన్ని రాత్రులు”. 
ఓ మనసుకు కవిత్వంపై ఆసక్తి కలిగిందంటే వారికి సామాజిక సృహ అధికమై వుండాలి. లేదంటే మరువలేని గాయపడ్డ సందర్భమైనా ఉండాలి. ఇది నా వ్యక్తిగత అభిప్రాయం మాత్రమే. కవి/కవయిత్రి ప్రతి అంశాన్ని   క్షుణ్ణంగా పరిశీలిస్తారు. ఆ పరిశీలన ఆ వస్తువుపై నాలుగు వాక్యాలు రాస్తే బావుండని ఆసక్తిని కలిగిస్తుంది. ఆ వెంటాడే వాక్యాలే ఓ కవితగా మారుతుంది. ఇలా వెంటాడిన వాక్యాలను కవితలుగా మలిచిన కవిత్వ
సంపుటి “కొన్ని రాత్రులు”.
పుష్యమీ సాగర్ గారి తొలి కవితా సంపుటి కొన్ని రాత్రులు ఓ మంచి పుస్తకాన్నిచదివిన అనుభూతి కలిగించింది. చదువుకునేరోజుల్లోనే రాయడం మొదలుపెట్టి ఇన్ని రోజుల తరువాత పుస్తకంగా మన ముందుకు తేవడం సంతోషించ తగ్గ విషయం.
‘వెంటాడే వాక్యాలు’ అంటూ డాక్టర్ దేవరాజు మహారాజు గారు,”కవిత్వ పున్నమి యాత్రలో పుష్యమీ సాగరుడు”అంటూరామతీర్ధగారి మాట,  మౌనంలోకి మాటలు ఒంపిన కవి అంటూ అబ్దుల్ వాహెద్ గారి వాక్యాలు…  వీరందరి ముందు మాటలు చదువగానే పుస్తకాన్ని సాంతం చదవాలనే ఆసక్తిని పెంచాయి.
 
సామాజిక సృహ ఉన్న కవి అని లక్ష్మి ఒరుసు గారు చెప్పిన మాట అక్షర సత్యం.  మంచి కవితా సంపుటిని
వెలుగులోకి తేవడానికి ఆమె ప్రయత్నం అభినందనీయం, లక్ష్మిగారి సాహిత్య అభిమానానికి నిదర్శనం.
కొన్ని రాత్రులు కవితా సంకలనంలో మొదటి కవిత “అద్దె అమ్మలు” చదవగానే గుండెను మెలిపెట్టినట్లు అనిపించింది.  
అద్దె అమ్మలు… భారతదేశం అనే వ్యాసాన్ని చదివి స్పందించి రాశానన్నారు.
ఓ కవిత చదివి నాకే అనిపించింది ఆ వ్యాసం సారాంశం తనదైన శైలిలో అందించారు మచ్చుకు కొన్ని వాక్యాలు ఇవి.
   
“గుప్పెడు జ్ఞాపకాలని 
పొదివి పట్టుకోక ముందే 
చేజారిన పసితనాన్ని 
తలచుకుని వెక్కి వెక్కి ఏడుస్తావు”(పేజీ 23) … 
అద్దె అమ్మలు కవితలో సరోగేట్ మదర్స్ గురించి సాగర్ గారు వ్రాసిన ఈ కవిత వారి దయనీయ స్థితికి అద్దం పడుతుంది.
ఉనికి ప్రశ్న అన్న కవితలో …
“మౌనం దాల్చిన మగ్గమిపుడు” 
ప్రశ్నించు  కుంటుంది… తన ఉనికిని 
దేశం వంటికి చుట్టాల్శిన గుడ్డ 
నీ పాడేకి కట్టే తాడుగా మారింది … 
చంపబడిన నీ వృత్తి సాక్షిగా …. (పేజీ 25)   
నేత పనివారి అంతులేని బాధలను అక్షరీకరించారు.
‘వ్యసనం’అనే కవితలో మరణానికి బాటలు వేసి పబ్బం గడుపుకునే ప్రభుత్వాలు ఉన్నంత వరకు అమృతానికిచావు లేదు, వీధి కొక్క అంగడిలో సురాపానానికి అంతే లేదు, ప్రభుత్వాలను ప్రశ్నిస్తూ వ్యసనపరుల కుటుంబాల వ్యధలను తను అక్షరమై పలికించారు.
వీధికి ఒక్కటేమిటి ఇప్పుడు వీధికి నాలుగైదు తయారయ్యాయి.
పుస్తేలను తాకట్టు పెడుతూ 
నరనరాల్లో విషాన్ని నింపుకుని 
ఐదోతనాన్ని చెరిపేసి 
చితిపై హాయిగా పడుకుంటాడు 
ఎవ్వరు ఏడిచినా పట్టించుకోకుండా (పేజీ.. 40)
కొన్ని జీవితాలు కవిత అనాధల దీనగాధను చదివి గుండె తడి అవుతుంది
కొన్ని జీవితాలు 
నడుచుకుంటూ వెళతాయి నా లోపలికి 
సమాధానం లేని ఒక ప్రశ్న 
కళ్ళలో నిలిచి నిలదీస్తుంది (పేజీ 36)
పుట్టుకకు చావుకి మధ్య నిలిచి నడిరోడ్డుపై విసిరేసిన అమ్మతన్నాన్ని తలచుకుని గుక్క పెట్టి ఏడ్చిన కన్నీటి చారిక ఒకటి నా గుండెని తడిపేస్తూనే ఉన్నది.
కారణాలు ఎన్నో ఆ పిల్లలు అలా రోడ్డునే అంటి పెట్టుకున్న పరిస్థితులకు. 
ఈ కవితలో చివరగా “కొన్ని చితికి పోయిన పసి మొగ్గలను, చిగురింపజేసే ప్రయత్నం  చేస్తున్నాను అన్నారు సాగర్ గారు, కవిగా మీరు చేసే ప్రయత్నం అభినందనీయమండి.
నిత్యం సమాజంలో ఎన్నో సంఘటనలు తెలిసి కొన్ని తెలియక కొన్ని సామాజిక సమస్యను తనదిగా భావిస్తూ అనేక అంశాలను కవితా వస్తువుగా ఎన్నుకోవడం సాగర్ గారి సామాజిక సృహను మెచ్చుకోకుండా ఉండలేము. 
గాయాలే గేయాలవుతాయి అంటూసామాజిక గాయాలను ఆయన గేయాలుగా మలిచారు. సాధారణ          జీవితాల్లోని కష్టాలు సునితంగా స్పర్శించి స్పందించారు.  
మానవతావాది కవితను (అమరనాధ్ యాత్రలో ముఖ్యమైనది డోలిలు వారంతా కాశ్మీరీ ముస్లింలే అని తెలుసుకున్నాక రాసానని రాశారు) ఈ కవిత వారి విషయ సేకరణకు ప్రతీక.
కొండ అంచున మతాన్ని మోస్తున్న శిలువలు,
ఆకలి కౌగిలిలో మరో కడుపు నింపే మెతుకులు …
మనిషి మనిషిని చంపే కిరాతకమ్లో చీకటిని చీల్చే మతాబు ఆ ‘డోలి’
నాకు బాగా నచ్చిన కవితల్లో ఇదీ ఒకటి. ప్రతి కవితలోనూ అద్బుత భావ వ్యక్తీకరణ.  తప్పక చదవలసిన పుస్తకం ‘”కొన్ని రాత్రులు”. మంచి పుస్తకాన్ని అందించిన సాగర్ గారికి అభినందనలు తెలియజేస్తున్నాను. 
పుస్తక వివరాలు
కొన్ని రాత్రులు- పుష్యమీసాగర్,
పేజీలు: 96, వెల: రూ. 100,
ప్రతులకు:
ప్రముఖ పుస్తక కేంద్రాలు
సమీక్ష: సి.ఉమాదేవి

 
ఆనాడైనా ఈనాడైనా ఇల్లాలి ముచ్చట్లు సరదాల సరాగమాలలే!అమెరికా ఇల్లాలి ముచ్చట్లు  అక్కడి కష్టసుఖాల సమతూకాన్ని పారదర్శకం చేసే జీవనవిధానానికి అక్షరవేదికగా మలిచిన చక్కటి రసరమ్య హాస్యగుళికలు.  పురాణంవారి ఇల్లాలి ముచ్చట్టు అందించిన స్ఫూర్తితో అమెరికా ఇల్లాలి ముచ్చట్లు రచించిన శ్యామలాదేవి దశిక మరోమారు ఇల్లాలి ముచ్చట్లు రెండవభాగాన్ని మనకు అందిస్తున్నారు.  మరిన్ని హాస్యజల్లులు కురిపిస్తూ సరికొత్త ప్రయోగంగా  శ్రీవారితో సంభాషణే కథాకళియై చతురోక్తులతో అలరిస్తుంది ఈ పుస్తకం.
కథ రాయాలంటే కథాంశం ముఖ్యం. కథ ఆకట్టుకోవాలంటే కథను నడిపించేతీరు అంతకన్నా ముఖ్యం. తరచి చూస్తే ప్రతిమనిషి జీవితము విభిన్నకోణాలలో ప్రదర్శితమయ్యే కథాంశమే. బ్రతుకు పయనంలో తారసపడే రసాత్మక సంఘటనలను మాటల చతురతతో కథాత్మకంగా వర్ణిస్తూ చతురత నిండిన సంభాషణా చాతుర్యంతో చమక్కుమనిపించడమే కాదు చురుక్కుమని కూడా అనిపిస్తారు.
మన దేశంలోనే ఉన్నా మనం పుట్టిన ఊరికి దూరమైన ప్రాంతంలో నివసించాల్సివస్తే ఏదో పోగొట్టుకున్నామన్న బాధ మనసును తొలుస్తూనే ఉంటుంది. అలాంటప్పుడు మన దేశాన్ని వీడి అమెరికా చేరినవారికి  అక్కడి జీవనవిధానంలో అన్నీకొత్త కొత్తగా కనిపించడమేకాదు వింత అనుభూతులకు గురి చేస్తాయి. తారసపడిన కొత్త అనుభవాలు ఒకసారి పాఠాలై మరొకసారి సరదా పల్లవులై భాసిస్తాయి. అయితే మనసులో నిక్షిప్తమైన జ్ఞాపకాల ఖజానా మనముందుకు వస్తే మనసులో తుళ్లింతలే!
బరువు నిత్యజీవితంలో వస్తువు తూకానికి, వస్తునాణ్యతకు వినియోగించే పదం.  కడకు ప్రేమను వ్యక్తీకరించే ఉంగరం బరువుకు, పట్టుచీరలబరువుకు, కట్నం బరువుకు అన్నింటికి ఈ బరువే కావాలి. అయితే వృద్ధాప్యంలో యవ్వనం అనుకోకుండా మన జీవితం మనకు బరువుకాకుండా చూసుకోవడంలోనే ఉంది మన ప్రజ్ఞంతా అంటారు. మనం కూడా నెమ్మదిగా బరువుల్ని తగ్గించుకుంటూ రిటైర్మెంట్ జీవితానికి అలవాటుపడదాం అని అంత బరువుగా చెప్పాక ఏమంటాం?వారి శ్రీవారితోపాటు మనం కూడా అలాగేనంటూ తలలూపుతాం.
సామాజిక స్పృహ కలిగిస్తూ పర్యావరణాన్ని కాపాడుకోవాలనే సందేశాన్ని ఇస్తారు. షాపుకెళ్లాలంటే వెంట ప్లాస్టిక్ కవర్లేకాని ఆనాటి చేతిసంచులు లేవు. మట్టి వినాయకుని స్థానంలో రసాయన రంగులద్దిన విగ్రహాలు పోతపోసుకుంటున్నాయి. ఈ వైనాన్నే సంభాషణ చతురతతో రక్తి కట్టించారు. ఇక సెల్ ఫోను నేటి జీవనవిధానంలో అత్యంత ప్రాముఖ్యాన్ని సంతరించుకున్న వైనం మనందరికీ విదితమే. చక్కని ల్యాండ్ ఫోన్ ను ఆప్యాయంగా చూసుకుంటూ అడపాదడపా వచ్చే ఫోను పిలుపులను ఆస్వాదించిన నాటి రోజులతో ఈనాటి సెల్ ఫోనుతో పడుతున్న అగచాట్లు పదేపదే చదివిస్తాయి, నవ్విస్తాయి. ఫోను మరచిన పిల్లలు మరో ఫోనునుండి పదేపదే ఫోను చేస్తూ ఫోన్లు వచ్చాయా, మెసేజ్ లున్నాయా అని అడగడం, వాషింగ్ మిషనులో వేయకముందు జేబులో తడిమితే జేబులోనే మరచిన  ఫోను  వైబ్రేటయి ఏ పామో అని విదిలించుకుని పారిపోవడం. . . నవ్వా! కాదు పొట్టచెక్కలే!ఏమిటీ ఇంతకీ నాకెందుకు ఫోను చేసారు అని అడిగితే కారు రిపేరు గంటపట్టేటట్లుంది అందుకని అని శ్రీవారు సెలవిస్తే. . హతోస్మి.
బ్రతుకు పరుగు పందెమే!అందరిదీ తీరికలేని వైనమే. బిజీ బిజీ అన్నమాటలే బీజాక్షరాలు. ఎవరేమడిగినా బిజీగా ఉన్నామనే మాట పలికితేనే మన విలువ పెరుగుతుందనుకుంటారని చెప్తారు. అమెరికాలో మనమెంత బిజీగా ఉంటే అంత గొప్పవాళ్లమన్నమాట. మన లైఫ్ ఎంత గజిబిజిగా ఉంటే మనమంత బిజీగా ఉన్నట్టులెక్క.  బిజీ బిజీ అనే పదాలను నిత్య మంత్రాక్షరాలుగా పలికేవారికి  చిన్న చురకేస్తారు.
వివిధ అంతర్జాల పత్రికలలో వినిపించిన ముచ్చట్లను పుస్తకరూపేణా మనముందుకు తెచ్చిన చిట్టెన్ రాజుగారు, అక్షరదోషరహితంగా ముద్రణ పనులను అంకితభావంతో నిర్వహించిన జ్యోతివలబోజుగారు  అభినందనీయులు.  పాఠకరంజకంగా రచించడంలో శ్యామలగారి రచనాశైలి పాఠకులకు చిరునవ్వుల నజరానా. ఇన్ని ముచ్చట్లా! చదవలేకపోయామే అనుకోకుండా చప్పున చదవాల్సిన పుస్తకం అమెరికా ఇల్లాలి ముచ్చట్లు.
సి. ఉమాదేవి
 
 
 
సమీక్ష:-ఇందిర గుమ్ములూరి, పి.హెచ్.డి. (తెలుగు లిట్.)

ఈ పుస్తకాన్ని చూడగానే మాలతీచందూర్ గారి ‘ప్రమదావనం’ గుర్తుకొచ్చింది. ఆడవాళ్ళకోసం ఆడవాళ్ళు రచించిన కధల సంపుటి ఇది. ఇందులో 17 కధలున్నాయి. ఇందులో రచయిత్రులందరూ ఆడవాళ్ళ సమస్యలను, వారి అంతరంగాల్లోని వివిధ భావాలని, వాళ్ళ మానసిక వేదనలని, కాలంతో వచ్చే మార్పులని, సంఘం కట్టుబాట్లని, వాటికి తలొగ్గి గెలుపోటములని సమన్వయ పరచుకొన్న విధానాన్ని, వారి మానసిక పరిస్థితులని చాలా చక్కగా వివరించారు. కధాంశాలన్నీ స్త్రీల చుట్టూ, వారి అంతరంగాల చుట్టూ, వారి సమస్యల చుట్టూ పరిభ్రమిస్తున్నాయి. ఈ కధల విషయంలో ఇంకో విశిష్టత ఏమిటంటే ఈ కధలన్నీ యధార్ధ సంఘటనలని ఆధారంగా చేసుకొని రచించినవి. నిజానికి ప్రపంచంలో ఏ కధని తీసుకొన్నా ఆ కధలో సంఘటన ఎక్కడో ఎప్పుడో అప్పుడు జరుగక మానదు.
వీటిలో మొట్టమొదటి కధ “పెళ్ళిమర్యాదలు”. దీనిని “ఆచంట హైమవతి” రచించారు. ఈ కధలో కధానాయిక పెళ్ళికూతురు బామ్మగారు, కారణం ఇందులో సమన్వయకర్త బామ్మగారు కనుక. ఇంచుమించు 70, 80 దశకాల దాకా మన తెలుగు కుటుంబాల్లో జరిగే పెళ్ళిళ్ళకి ఈ కధ ఒక చక్కని ప్రతిబింబం. మగపెళ్ళివారి ఆధిపత్యం సాగుతున్న రోజుల్లో కధ ఇది. మగపెళ్ళివారు చీటికీ మాటికీ అలగటం, ఆడపళ్ళివారు అగ్గగ్గలాడుతూ వారి కోరికలని తీర్చటం ఇవన్నీ ఒకనాటి పెళ్ళిళ్ళలో సర్వసాధారణం. ఈ కధలో పెళ్ళిలో అలుకలు, వాటిని తీర్చిన విధానం చాలా సహజసిద్ధంగా వర్ణితమయ్యాయి. నిజానికి ఎప్పుడైనా మగపెళ్ళివారికంటే వారి వైపు పెళ్ళి పెద్దలు, చుట్టాలుపక్కాలు చేసే హడావిడే ఎక్కువ ఉంటుంది. “ఈ రెండు రోజులే కదా! వాళ్ళు తప్పు పట్టినా -మనం తలవంచుకొని సంజాయిషీ చెప్పినామా! … వాళ్ళ సరదాలు పెళ్ళీ లోనే తీ ర్చుకొంటారు. కొన్ని అగ్గగ్గలాడుతూ తీర్చాలి. కొన్ని వినీ విననట్లు ఊరుకోవాలి, కొన్నింటిని క్షమించాలి” అన్న బామ్మగారు మాటలు అక్షర సత్యాలు. ఈ సమన్వయం ఒక్క పెళ్ళికే కాదు జీవితానికి కూడా అన్న విషయం తెలిసికోగలగాలి. ఆడపెళ్ళివారు పాలకవర్గం, మగపెళ్ళివారు ప్రతిపక్షం అన్న పద్ధతిలో కాక మనం మనం ఒకటే అన్న భావనతో మెలిగితే ఆ జీవితం స్వర్గమే కదా? జీవితంలో ఒడిదుడుకులని అధిగమించేందుకు, మనసు రాటుదేలటానికి ఈ అనుభవాలు కూడా ఒక్కొక్కప్పుడు అవసరమే.
‘మాంగల్యం తంతునానేనా’ ఆదూరి హైమవతి గారి కధ. పెళ్ళి రెండు హృదయాల కలయికే కాదు రెండు కుటుంబాలు ఒకటవటం. పెళ్ళికి ఎందరో ఆహ్వానితులు వస్తారు. ఒకేచోట పదిమంది కలిసి కూర్చున్నప్పుడు ఎన్నో రకాల సంభాషణలు, సమస్యలు, గిల్లికజ్జాలు, అవతలివాళ్ళ మీద బురద చల్లటం, తమకు సంభందించిని విషయాలమీద చర్చలు ఇటువంటి చోట్లే ఎక్కువగా జరుగుతాయి.అంతేకాదు ఇటువంటి స్ఠలాల్లో ఏదైనా సమస్య వస్తుందా చూసి ఆనందిద్ధామా అనే వారే ఎక్కువగా ఉంటారు. పెళ్ళిమంటపంలోకి పెళ్ళికూతురు ఆలస్యంగా రావటం అనే విషయం మీద పెళ్ళికూతురి చుట్టాలుపక్కాల మధ్య జరుగుతున్న చర్చాచర్చలు ఈ కథంతా పరచుకొన్నాయి. ఇంట్లో చెప్పకుండా పెళ్ళి చేసుకొని వేరుగా బ్రతుకుతున్న తన తల్లిదండ్రులని ఒకటిగా చేసి పెళ్ళికూతురు వారిని పెళ్ళికి తీసుకొని రావటంతో కధ సుఖాంతమవుతుంది. చిన్న పిల్లైనా జీవితాన్ని సమన్వయపరచుకొన్న విధానం చాలా చక్కగా వర్ణితమయింది.
తల్లిప్రేమ గురించిన కధే శశితన్నీర్ గారు రచించిన ‘స్పేస్ షిప్’. ఏ తల్లీ తన కూతురు కష్టపడటం సహించలేదు. చివరకు ఆ కూతురి భర్తకు కష్టం వచ్చినా సరే కూతురు సుఖాన్ని గురించే ఆలోచించే తల్లులు, ఆ అల్లుడూ తనవాడే, తన కూతురుకు భర్త అనే ఆలోచనకు తావివ్వని తల్లులని ఎందరిని చూడటం లేదు చెప్పండి? !!! భర్త కష్టాలను తీర్చటం కోసం ఒక భార్య పడే తపన, అటు అత్తగారిని, ఇటు అమ్మనీ మెప్పించి భర్తని జీవితంలో గెలిపించి, జీవితంలో తాను గెలిచి చూపించిన ఒక వివాహిత కధను చాలా చక్కగా కళ్ళకు కట్టినట్లు వివరించారు రచయిత్రి. చిన్నపిల్ల అందునా క్రొత్తగా పెళ్ళైన ఒక ఆడపిల్ల మానసిక పరిపక్వతతో కుటుంబాన్నంతటినీ మెప్పించిన విధానం జీవితంలో సమస్యలతో సతమతమయ్యేవారికి ఒక చక్కని కనువిప్పు ‘గొడవలు పడినా సర్దుకొని స్నేహంగా ఉంటేనే సంసారం’ అని ఈ నవలకిచ్చిన కొసమెరుపు ఎందరి జీవితాలకో పరిష్కారం కావాలని ఆశిద్దాం.
మాలాకుమార్ గారి ‘మనసు తెలిసిన చందురూడా!’ ఒక చక్కటి శృంగారభరిత ప్రేమ కధ. అయితే తరం మారినా అర్ధం చేసుకొనే అత్తగారున్నప్పుడే ఆ జీవితం పరిపూర్ణం అవుతుందని నవలను ముగించటం చాలా చక్కగా ఉంది. అత్తగారిని పరమ కర్కోటకురాలిగా చూపిస్తున్న తెలుగు, హిందీ సీరియళ్ళను చూసి చూసి విసుగెత్తిన వాళ్ళకి, ఈ కధ ఒక చక్కటి చిరుజల్లే.
ఈ రోజుల్లో చాలా సాధారణంగా ఎక్కువగా వినిపిస్తున్న మాట ‘సహజీవనం’ (live in relationship). కొంతకాలం కలిసి జీవించి, ఒకరికొకరు అర్ధం చేసుకొని తరువాత పెళ్ళి చేసుకోవటం! అనేది ఈ కాలంలో పిల్లలనూ, పెద్దలనూ కూడా వేధిస్తున్న సమస్య …. ఇది ఎంతవరకూ సబబు? అనే ప్రశ్నకు పూర్వతరం వాళ్ళు వివాహమనే ఒక బంధం ఉన్నప్పుడు ఆ కుటుంబానికి సమాజరక్షణ ఉంటుంది కదా అని అంటూ ఉంటే, నచ్చారో లేదో, కలిసి బ్రతుకగలమో లేదో తెలుసుకోకుండా ఎలా ఈ బంధం ఏర్పరచుకోవటం అనేది నేటి కుర్రకారు ప్రశ్న. ఈ అంశం మీద సాగిన కధ లక్ష్మీ రాఘవగారి  ‘సంప్రదాయ తెరలో ఆధునికం’. ఇదే అంశం అధారంగా వచ్చిన మరొక కధ ‘కాలమే పరిష్కరించుకోవాలీ. ఈ కధ చదవగానే తెలుగువాళ్ళమయిన మనకి గుర్తుకు వచ్చే సినిమా కొన్నేళ్ళ క్రితం వచ్చిన ‘ఇంగ్లీషు పెళ్ళాం ఈస్ట్ గోదావరి మొగుడూ’ అనే సినిమా. కధలో కధానాయిక సహజీవనానికి మొగ్గు చూపించి, ఆ జీవితాన్ని రుచి చూచి కూడా చివరకు సంప్రదాయం వైపే మొగ్గు చూపిస్తుంది. ఇటువంటి కధలను చదివినపుడే మనిషి సంప్రదాయాలకున్న బలం, దానికున్న ప్రాధాన్యత బాగా అర్ధమయేది.
జి.యస్. లక్ష్మిగారు రచించిన కధ “ఎంజాయి మెరైటల్ బ్లిస్ “. ఒకానొక రోజుల్లో బాగా అనుభవజ్ఞులైన బామ్మలు, తాతలే కౌన్సిలర్లు. ఊళ్ళో ఏ కష్టమొచ్చిన్నా, ఏ సమస్య వచ్చినా పెళ్ళిళ్ళలో, సంసారాలలో ఏవైనా పొరపొచ్చాలొచ్చినా ఊరి పెద్దలో, ఇంటి పద్దలో, బామ్మలో, తాతలో తీర్చేవారు వాటికి పరిష్కారాలు చూపేవారు. లాయర్లూ, కోర్టులూ ఆ కాలంలో లేవు. అయితే కాలం మారింది. పెళ్ళిళ్ళకే కాదు జీవితంలో ఏ సమస్యకైనా కౌన్సిలర్స్ వచ్చారు. పెద్ద పెద్ద చదువులు చదివి, ఆ చదివిన చదువు అనుభవంతో పరిష్కారాలు చూపే రోజులు వచ్చాయి. పెళ్ళి చేసుకొనే ముందే ఈ పరిష్కర్తలు ఆ వధూవరుల మనస్తత్వాలను, వారి చిన్ననాటి అనుభవాలను, చిన్నప్పుడు మానసికంగా తగిలిన దెబ్బలను బట్టీ వాళ్ళ మనసుల్లో ఉండే కొన్ని అభద్రతాభావాలకి పరిష్కార మార్గాలు చూపిస్తారు. పెళ్ళి కుదిరిన ఒక అమ్మాయి ఇటువంటి ఒక ప్రకటన చూసి ఆ కౌన్సిలర్ దగ్గరకు వెళ్ళటం, ఆవిడ కొన్ని యధార్ధ సంఘటనలు చూపించి ఆ అమ్మాయి మనసుకి స్వాంతన కలిగించటంతో కధ ముగుస్తోంది. అయితే కధలో అసలైన మలుపు ఏమిటంటే ఆ కౌన్సిలర్ కూడా జీవితంలో దగాపడ్డ వ్యక్తే కావటం !!!
మంధా భానుమతిగారి ‘అత్తారిల్లు’ – చరిత్ర పునరావృతమవుతూనేవుంటుంది అని సోదాహరణంగా చెబుతున్న కధ. కూతురు ప్రేమ వివాహం చేసుకుంటానన్నప్పుడు తల్లి అభ్యంతరం పెట్టగా అత్తగారు తల్లీకూతుళ్ళ మధ్య సయోధ్య కుదిర్చి, పెళ్ళికి ఒప్పించటం ఒక ఎప్పుడూ ఉన్న కధే. అయితే ఆ తల్లి కూడా ఒకనాడు ఇలాగే ప్రేమ వివాహం చేసుకొంటానని తల్లిదండ్రులని ఎదిరించి పెళ్ళి చేసుకోనటం అప్పుడు కూడా ఆ అత్తగారే వీరిని చేరదీసిన వాళ్ళ జీవితాన్ని చక్కదిద్దటం ఇందులో కధాంశం. పాతతరానికి చెందినవారైనా అత్తగారు మనుమరాలి సమస్యలని అర్ధం చేసుకొని పరిష్కరించటం ఒకేఎ కధకు చక్కటి మలుపు.
“ఇదో పెళ్ళి కధ” డా. గురజాడ శోభాపేరిందేవి గారి రచన. ఇష్టంలేని పెళ్ళి చేసుకోబోతున్న పెళ్ళికూతురు ముందురోజు రాత్రి ఇల్లు వదిలి వెళ్ళాలనుకోవటం, విషయం తెలుసుకొన్న బామ్మగారు రెండువైపుల వారినీ ఒప్పించి పెళ్ళికూతురికి ఆమెకు నచ్చిన వానితో పెళ్ళి జరుపటంతో కధ సుఖాంతం అవుతుంది. ఈ రోజుల్లో ప్రతివారి నోట తెగ వినిపించేమాట -కమ్యూనికేషన్ గ్యాప్ … దీని ఆధారంగా నడిచిన కధ ఇది. మధ్య వయస్కులు పెద్దలను తక్కువగా అంచనా వేసి, వారికేమీ తెలియవని అనుకొంటారనీ, వారికి గౌరవమిచ్చి వారి తోడ్పాటుతో పనిచేస్తే విడాకులూ ఉండవు, వితండ వాదనలూ ఉండవు, వేర్పాటు ఆలోచనలూ రావు అని రచయిత్రి ఇచ్చిన పరిష్కారం ఈ కధ చదివినా చదువక పోయినా ప్రతిఒక్కరికి వర్తిస్తుంది.
వర్ణాంతర వివాహాల వల్ల వచ్చే సాధకబాధకాలని వివరించిన కధ నాగలక్ష్మికర్రా రచించిన “తొలగిన మబ్బులు”. ఉత్తర భారతీయిణ్ణి పెళ్ళి చేసుకొన్న శివానీ ఆ ఇంట్లో ఇమడలేక పుట్టింటికి వచ్చేసినపుడు ఆమె మేనత్త ఆమెకి ఆమెకి నచ్చచెప్పి సంసారాన్ని సరిదిద్దటం అనే అంశంతో సాగిన కధ. “వీధిలో విషయాలు గుమ్మం బయటే విడిచి పెట్టాలి. అలాగే పడకగది విషయాలు గది దాటి బయటకు రాకూడదు. ఇంట్లో విషయాలు వీధిగుమ్మం దాటకూడదు. ఆలుమగల మధ్య వచ్చే సమస్యలకి ఆవేశంతో కాక వివేకంతో ఆలోచిస్తే పరిష్కారాలు వాటంతటవే దొరుకుతాయి … అంటూ మేనత్త ఇచ్చిన పరిష్కారాలు చదివితే ఒకానొక కాలంలో వచ్చిన “మాంగల్యబలం” సినిమాలో “హాయిగా ఆలుమగలూ కాలం గడపాలి … అనే పాట గుర్తుకు రాకతప్పదు. కాళిదాసుకు అత్యంత ప్రాముఖ్యతను తెచ్చిపెట్టిన “అభిజ్ఞాన శాకుంతలం” నాటకంలో కణ్వుని నోట వినిపించే నాలుగు శ్లోకాలు గుర్తుకు రాకతప్పవు. ఆ కాలంలో అమ్మలే, నాన్నగార్లే, అత్తలే మెరైటల్ కౌన్సిలర్స్ మరి. వర్ణాంతర, రాష్ట్రాంతర, దేశాంతర వివాహాల్లో ఎదుర్కొన వలసిన సమస్యలని సంయమనంతో వాటిని అధిగమించటానికి జీవితంలో అమలు పరచవలసిన మార్పులు చక్కగా వివరించారు ఈ కధలో నాగలక్ష్మిగారు.
కోసూరి ఉమాభారతి రచించిన “నిరంతరం నీ ధ్యానంలో” ఇటీవలి కాలంలో ఎక్కువగా వినిపిస్తున్న సరొగసీ ఆధారంగా నడిచిన కధ. అర్ధం చేసుకొన్న అత్తగారు, ప్రేమగా చూసుకొనే భర్త ఉన్నప్పుడు ఆ జీవితం స్వర్గమే.
విశాలి రాసిన కథలో పండుగకి పుట్టింటికి వచ్చిన కూతురు చిన్ననాడు ఇంట్లో గొబ్బెమ్మలు పెట్టటం, తల్లి భోగిపళ్ళు పోసి దిష్టి తియ్యటం, కనుమనాడు పనివాళ్ళకు బట్టలు పెట్టటంలాంటి విషయాలని నెమరువేసుకొనటంతో కధ మొదలవుతుంది. ఇప్పుడు తాను తల్లి అవతంతో చరిత్ర పునరావృతమవుతోంది. కూతురు వచ్చి పిలవటంతో ఊహాలోకంలో లోంచి వాస్తవంలోకి వచ్చి తాను తల్లివనే విషయాన్ని గుర్తుకు తెచ్చికొని, “అమ్మకి ప్రతిరూపం తను. ఇంకో “అమ్మ” లా ఆదర్శం కావాలి అనుకొంటుంది. కూతురే తల్లి అవుతుంది. ఆ తల్లికి మళ్ళీ పిల్లలు, ఆ పిల్లలు తల్లులవటం. ఇదే కాలచక్రం. ఇక్కడ తల్లీ శాశ్వతం కాదు ఆ కూతురూ శాశ్వతం కాదు. వారు మిగిల్చిపోయిన విలువలే శాశ్వతం.
గౌతమి గారి కధ “అవును, వాళ్ళు చేసిన తప్పేమిటి?” – మానసిక పరిపక్వత లేక ఫేస్ బుక్ ప్రేమల ప్రవాహంలో కొట్టుకుపోతూ ప్రేమ వివాహం మాత్రమే చేసుకొంటానని భీష్మించుకు కూర్చున్న ఒక యువతి కధ. “ఏ కాలమయినా కులాంతర వివాహాన్ని ఆ ప్రేమికులు మాత్రమే గౌరవిస్తారు తప్ప వారి కుటుంబాలు మాత్రం గౌరవించకపోవటం సర్వసాధారణం”. ఒక ఆడపిల్ల ఇలా కులాంతర వివాహం చేసుకొని పడ్డ అష్టకష్టాలకి రూపం ఈ కధ. పెద్దలు చేసిన సంబంధంలో సమస్యలున్నా కుటుంబరీత్యా ఎన్నో సమస్యలు రాకుండా ఉంటాయి కారణం కుటుంబ రక్షణ వారికుంటుంది అంటూ పరిష్కారం చూపేరు రచయిత్రి.
“తాతినేని వనజ” గారి “వెన్నెల పురుషుడు” పిల్లలు లేరనే మానసిక అశాంతికి లోనయిన ఒక వివాహిత వెన్నెలలో ఒక ఊహా పురుషుని ఊహించుకొని ఆ ఊహల్లో ఆనందాన్ని వెతుక్కోవటం. చివరకు అది ఒక మానసిక వ్యాధిగా మారటం కధాంశం. అర్ధం చేసుకొన్న అత్తగారు ఆ కోడలిని కంటికి రెప్పలా కాపాడటం, ఆమె ఒక పండంటి బిడ్డకు తల్లి కావటంతో కధ సుఖాంతమవుతుంది.
“498 (ఎ)” రాజా విజయలక్ష్మిగారి రచన. ఈ కాలంలో ఎవరినోట విన్నా వినిపించే సెక్షన్ ఇది. చిన్నప్పుడే పెళ్ళై ఆడపడుచుల్ని, మరుదుల్ని, అత్తమామలని ఓర్పుతో సహనంతో మెప్పించిన రమణమ్మ ఆ మొనాటనస్ లైఫ్ కి ఎదురు తిరిగి అరవయ్యోపడిలోకి వచ్చాక భర్తకు విడాకులివ్వాలనుకోవడంతో మొదలవుతుంది కధ. కూతురు తన అత్తమామల, భర్త ధనాన్ని విచ్చలవిడిగా ఖర్చుచేసి, అత్తవారింటితో తెగతెంపులు చేసుకొని పుట్టింటికి వచ్చేస్తుంది. ఆమె ధోరణి మొదటినుండి గమనిస్తూ వచ్చిన తండ్రి ఆమెకు బుద్ధి చెప్పటంతో కధ ముగుస్తోంది.
ఒకనాటి భర్తలు పెళ్ళాలు చేసిన పనిని, పడుతున్న కష్టాలని గమనించి వారి కష్టాలని అర్ధం చేసుకొన్నా పైకి చెప్పలేని అశక్తులు. ఏదో తెలియని మెంటల్ బ్లాకు దీనికి కారణమవ్వొచ్చు. విషయాన్ని అర్ధం చేసుకోలేని భార్యలు తమ కష్టానికి తగ్గ ప్రతిఫలం భర్త దగ్గర కూడా దక్కలేదే అని బాధపడడం కూడా నాడు సర్వసాధారణం. అయితే ప్రస్తుత కాలంలో భార్యాభర్తలు ఇద్దరూ ఉద్యోగస్తులవటం, చుట్టాలు పక్కాలేకాదు చివరకు అత్తమామలతో కూడా అంతగా సంబంధ బాంధవ్యాలు లేకుండానే కాలం గడిపేస్తున్నారు. దానితో కుటుంబ విలువలు తెలుసుకొనే అవకాశం, అవసరం వారికి కలుగాం లేదు. మనది అనే మాట వారి నిఘంటువుల్లో లేకుండానే జీవితం వెళ్ళబుచ్చేస్తున్నారు. ఇంటి ఖర్చు భర్తది, తన డబ్బు తనదేగా జీవితాన్ని గడుపుతూ, అత్తమామలు ఇంట్లో ఉన్నా వాళ్ళు పనిచేసే పనిమనుషులు మాత్రమే అనే భావనతో ఉన్న ఆడపిల్లలూ ఉన్నారు ఈ రోజుల్లో. ఇటువంటి ఆడపల్లలకు ఫక్తు ప్రతినిధి ఈ కధలోని కధానాయిక. తన మాట చెల్లలేదని అత్తమామలనీ, భర్తనీ ఈ ఆర్టికల్ 498 (ఎ) చట్టం క్రింద జైల్లో పెట్టించటం, తండ్రి వారిని విడిపించి కూతురికి బుద్ధి చెప్పటంతో కధ సుఖాంతమవుతోంది. అయితే ఇంటి పనులకే పరిమితమయిపోయిన తన భార్య పట్ల ఏనాడూ సానుకూలత కూడా కనబరచని తండ్రి కూతురు కాపరం చక్కదిద్దే ప్రయత్నంలో తన భార్య పడ్డ కష్టాలని కూతురుకి జ్ఞాపకం చేయటంతో అంతవరకూ ఒక విధమైన అభద్రత, అసంతృప్తితో ఉన్న రమణమ్మ, కూతురుకి బుద్ధి రావటంతో కధ సుఖాంతమై కంచికెళుతుంది. కధలైపోయాయి కనుక మనం ఇంటికి వెళ్ళాలిగా?
యత్రనార్యస్తు పూజ్యంతే రమంతే తత్రదేవతా
యత్రైతాస్తు పూజ్యంతే సర్వాస్తాత్ర ఫలా: క్రియా:||
అన్నాడు మనుధర్మకారుడు. ఎక్కడ స్త్రీ గౌరవింపబడుతుందో అక్కడ దేవతలూ అనందిస్తారు అని ఈ శ్లోకం అర్ధం. ఆ కధల్లో స్త్రీలందరూ మంచివాళ్ళే. కనుక పై శ్లోకం వాళ్ళందరికీ చక్కగా వర్తిస్తుంది. ప్రమదాక్షరి కధాసంపుటిలో అన్ని కధలూ సుఖాంతమే. ఒకనాటి ఐదురోజుల పెళ్లిళ్ళలో జరిగే హడావిడులు, మగపెళ్ళివారి అలుకలు, అవి తీర్చే విధానాలతో మొదలయి, పెళ్ళిళ్ళ సమస్యలు, ఆధునిక కాలంతో వచ్చిన మార్పులకి ప్రతీకగా సహజీవనాలు, విడాకులు, అద్దె గర్భాలు, మానసిక సమస్యలు, కార్పొరేట్ ఆఫీసుల్లో పని చేసే భార్యా భర్త మధ్య వచ్చే పొరపొచ్చాలు, ఆధునికకాలంలో యువతీ వువకుల మనస్తత్వాలు, చివరకు గృహహింసా చట్టం కూడా ఈ కధల్లో చోటు చేసుకోవటం అన్నిటికీ సుఖాంతమైన పరిష్కారాలివ్వటం మెచ్చుకోదగ్గ విషయం.
అయితే సమస్యలుండవా? అంటే జీవితమన్నాక సమస్యలు ఉండకుండా ఉండవుగా? అవి ఒక్కొక్కప్పుడు దు:ఖాంతం కూడా కావచ్చు కదా అంటే రచయిత్రులు కధల్లో సుఖాంతమైన కోణాన్నే ఎంచుకున్నారు. అంతేకాదు కధల్లో పాత్రలు సమస్యలున్నవారికీ, మనసుతో ఆలోచించని, ఆలోచించలేని వారికి ఇవి చక్కటి రసగుళికలు, ఒక్కొక్కప్పుడు ఒక చిన్న వాక్యం, ఒక చిన్న కధ జీవితాలని మార్చవచ్చు.
ఒకానొక కాలంలో మరమరాలు, అటుకులు చంటిపిల్లల ముందు నేల మీద పోసేవారు. తెల్లగా కనిపిస్తాయి కనుక నేలమీద పాకే పసిపిల్లలు అక్కరలేని వాటి జోలికి వెళ్ళకుండా వీటినే తినేవారు. అవీ ఇవీ నోట్లో పెట్టుకోకుండా ఉండేందుకు ఇదొక టెక్నిక్ అన్నమాట! ఆ పసిపిల్లకి వ్యాధినిరోధకత ఇలా అభివృద్ది అవుతుందన్నమాట! “ఏరుకుని తింటే ఏనుగంత బలం” అనే సామెత ఇలా పుట్టినదే. ఈ కధలు కాలక్షేపానికి చుదువుకొనే మరమరాల్లాంటివే. కారణం ఈ కధలన్నీ మానసిక శక్తిని పుంజుకొనేట్లు చేస్తున్నాయి. జీవితం పట్ల ఒక పాజిటివ్ యాటిట్యూడ్ వృద్ది అయ్యేటట్లు బలాన్నిస్తున్నాయి. ఒక యాంటీ బయాటిక్ లా పనిచేసి వ్యాధినిరోదక శక్తిని పెంచుతున్నాయి. కనుక “ప్రమదాక్షరి” లో అక్షరాలు ఏరుకొని తింటే నిజంగానే ఏనుగంత బలం వస్తుంది.
రచన: ఉమా పోచంపల్లి.
నేటికి యెన్ని దినములైనవో
ఆకలితో నుండు మాకు
కూటికి  యన్నము పండించి
చీకటి బ్రతుకుననుభవించితివీవు!
కటకటా కన్నుల నిండ నీరు
పెల్లుబికి వచ్చు గ్రీష్మమునందు
వర్షములు కురియుచున్నవి
బీటలువారిన నేలయదేల తడవకున్నదో
అధికస్య యధికఫలం బనుచు
యున్న గింజలన్ని నేల జల్లితి
వేదీ ఒక్క గింజయు చేరలేదు కదా
వేరులూనగా నేలతల్లి యెదన
గున్నమామిడి చెట్టుకొమ్మన
కన్నులరమోడ్చినటుల
కట్టకడకు ఏల ఈ విధమున
చెట్టువలెనుండెడి వాడవు
చెట్టునే  వ్రేళ్ళాడుచుంటివి, నిర్గమించి ఇలను,
మూగవోయెనదె కోయిల గళమ్ము
చెంతచేరెనోయి అసువులు బాసితివని
అశృవులు చిందిచు పశుపక్ష్యాదులు
దూరదేశమునందు నేనందించు
సాంత్వనంబుతో నీ బాధనే విధి తీర్చగలను?
హృదయమంతయు భారమై
భావన యంతయు నీవెయైనావు కదనోయి రైతన్నా…
రచన: సుపర్ణ మహి
చిగురు పచ్చని దుప్పటి కప్పుకుని పడుకున్న
కొండ సానువుల నడుమ
అలవాటుగా సుడులు తిరిగే
చల్లగాలిలా నడిచొస్తుంది డాబా మీదకి….
చెప్పడానికి నేను మాటలన్నీ సిద్ధం చేశాక,
మౌనం వొదిలిన యోగి
ఆర్తితో మోకరిల్లిన ఆరాధకుణ్ణి చూస్తున్నట్లుగా అంటుంది…
‘సారీ రా చాలా లేటయింది కదా…’
గడిచిపోయిన కాలమంతా
కూడబలుక్కుని మిగిల్చిన అద్భుతం కదా ఇది…
ఎవరికి గుర్తుంటుంది ఆలస్యం అనడానికి
యుగాల క్రితం మొదలయిన ఈ అన్వేషణకి
మొదటి నిముషం ఎప్పుడు మొదలయిందో…
చుట్టుకొచ్చిన స్కార్ఫ్ చుట్టేస్తూ… ‘చెప్పు.. ఇంకా…?.
అని…అడుగుతుంటే…
మధ్యలో నువ్వేంటని
మబ్బుతెరల్ని నెట్టేస్తున్న చందమామలాగే ఉంటుంది
తనచ్చంగా ఆక్షణాన…
‘…ఏదో ఒకటి నువ్వే మాట్లాడకూడదా…’ అంటే…
భక్తుడు అడగబోయే కోరిక
ముందే తెలుసుకున్న ఇష్ట దేవతలా నవ్వుతూ అంటుంది
‘ఏయ్ ఇక నువ్ మారవా..? అని…
ఆరోజే తనతో చెప్పుంటే బావుండేదేమో అని
లోపల ఇప్పుడనిపిస్తుంటుంది…
‘నువ్వు నా ఎదురుగా ఉంటే….
అనంత జన్మాలు ఈదులాడే ఈ కాలం కొలనొడ్డున కూర్చుండి
నన్ను నేనే తనివి తీరకుండా
ప్రతిబింబాన్నై చూసుకుంటున్నట్లుంటుందీ’… అని…
                         ***********************************
ఉగాది సందర్భంగా మాలిక పత్రిక నిర్వహించిన కవితలపోటీలో సాధారణ ప్రచురణకు ఎంపికైనవి:
జీవితం                         -ప్రతాప వెంకట సుబ్బారాయుడు
జీవితం ఇంద్రధనుస్సులా
ఆకర్షణీయంగా కనిపించాలి
ఆనందాంబుధిలో అనుక్షణం ఓలలాడాలి
మధుర తాయిలాలని ఒక్కసారన్నా రుచిచూడాలి
సౌగంధికపుష్ప సుకుమారత్వం
అణువణువునా గోచరించాలి
పంచేంద్రియాలను మధురానుభూతుల
భావనలు ముప్పిరిగొనాలి
ఇలాంటి అందమైన అనుభూతులన్నీ
మనకి కావాలనుకుంటే ఎలా?
షడ్రుచుల కలయికే జీవితం అన్న
స్థితప్రజ్ఞత అలవడడానికే
వత్సరానికోసారి షడ్రుచులపచ్చడి సందేశం
వర్తమానం ఎలావున్నా..భవిష్యత్తుపట్ల
జాగరూకత ఎరకపరచేదే పంచాంగశ్రవణం
ఎండలు మండిపోతున్నా_
కమ్మని గొంతుతో సేదదీర్చే కోయిల..
లేచివుళ్లతో కళ కళ్లాడుతూండే చెట్లూ..
నిజమైన వ్యక్తిత్వ వికాసానికి చిరునామాలు
అన్నింటికన్నా ముఖ్యంగా
ఈ భూలోకం మనందరికీ కొంతకాలపు విడిది
వచ్చాం..ఆనందించాం..వెళ్లిపోతామనుకుంటే
అసలు ఏ ఇబ్బందీ ఉండదు
ఎటొచ్చీ..నేనూ..నాదీ అనుకుంటేనే చీకూ చింతా!
*****************************************
కొత్త రాగం                                                                        – గొట్టిపర్తి యాదగిరి రావు 
కోయిల
తన బాణీలను మార్చుకొని
సరికొత్త రాగం తీస్తోంది
మామిడి కాయ
వేప పూతలు
తమ సహజత్వాన్ని కోల్పోయి 
కృత్రిమత్వానికి
దారులు వెతుక్కుంటున్నాయి
దేశభక్తిని
తలపై టోపీలా పెట్టుకుని 
దేశమాతను
అవమానాల పాలు చేస్తున్నవాళ్ళను
పెంచి పోషించే రోజులు దాపురించాయి
చట్టసభలు
చుట్టాలను, ఆశ్రితులను
అక్కునజేర్చుకుని
అందలాలెక్కించే వనరులయ్యాయి
రాజకీయాలు 
అరాచకీయాలయ్యాయి
అయినా 
సరికొత్త ఉగాది వచ్చిందని
కోయిల
తన రాగాలకు
మెరుగులు దిద్దుకుంటోంది 
**************************
ఏదీ, మన ఉగాది…?                                        -సుజాత తిమ్మన…
సోయగాల బొండుమల్లి సుగంధాలు విరజిమ్ముతూ
ఆసాంతం విచ్చుకున్న వేళ…
అలుకలతో అసుర సంధ్య…పడమటింటి గడప దాటిన
సూరీడుకి వీడ్కోలు పలికిన వేళ…
గగన సీమ తన జేగురు వర్ణపు మోమున
నల్లని మేలిముసుగు కప్పుకునే వేళ…
చైత్రమాసపు ఆరంభానికి సూచనగా…
అలవోకగా నెలవంకయై దొర నవ్వులు కురిపిస్తూ…
పాడ్యమి నాటి చంద్రుడు…
చెంతనున్న తారకతో చిక్కని సరసాల తేలుతూ…
మింటి రథంలో…ఊరేగుతున్నాడు…
మాఘంలో మావి చిగురులు మేసి మేసి,
మంద్రమైన మధురమైన స్వరాన్ని సంతరించుకున్న
మత్తకోకిల…తన గొంతును సవరిస్తూ….
కుహు కుహూ రావాలతో…స్వాగత గీతాలాపనల ….
ఆహ్వానిస్తోంది మన వసంత రాజును…
కొమ్మల నిండుగా గుత్తులు  గుత్తులలుగా  వేప పూవులు…
ముత్యపు సరముల వోలె అగుపిస్తూ, మురిపిస్తున్నాయి….
పిందెల స్థాయిని దాటేసిన మామిడికాయలు
తల్లుల ఒడిలోంచి తొంగి తొంగి  చూస్తూ..
పచ్చపులుపు వాసనలతో..మరీ మరీ పిలుస్తున్నాయి ఆమని రాణిని…
బొబ్బట్లూ, పులిహోరా, పాయసం, గారెలే కాక…
ఆరు రుచులూ మేళవించిన ఉగాది పచ్చడిని…
ఉదయానే ఆరగించిన తెలుగు ప్రజలు…
తీపిలోని మమతను, చేదులోని అసహనతను…సమంగా ఆస్వాదిస్తూ…
దేవాలయపు అరుగులపైకూర్చొని..పంతులు గారుచెప్పే..పంచాంగ శ్రవణం వింటున్నారు…
అయ్యయ్యో, అప్పుడే అయిపోయిందా ఈ ఉగాది?
లేదు లేదు… కాదు కాదు…
సమస్యలను సైతం నిర్భీతి గా ఎదుర్కొంటూ…
ఎదుటి మనిషిని మనవాడి గా ప్రేమిస్తూ…
దీన జనావళికి నీ చేయిని ఆసరాగా ఇస్తూ…
ఆత్మ విశ్వాసం అనే ఆభరణాన్ని అందంగా అందరం ధరిస్తే…
రాబోయే క్షణం మనదవుతుంది…అప్పుడు…ప్రతి రోజూ నవ్వుల పంటలే…
ఆనంద నందనాలు విరబూసి…… కురిపిస్తాయి విరిజల్లులను…..
ఇక ఆపై…..ఇంటింటా…ఊరూరా నిత్య ఉగాదులే!!!
*************************************
// ఉగాది //                             -వేంకటరమణ వెలపర్తి 
అదిగదిగో వస్తున్నది
మంచు పూలలంకరిచిన కాలాన్ని తరిమివేయుచూ
సహజ లావణ్యానికి సరికొత్త వన్నెలద్డుతూ
వాసంత సమీరాల హాయిని తెస్తూ
శ్రావ్యసరాగాలు ఆలకింపజేయుచూ
యుగారంభపు గురుతుగా
వస్తున్నదదిగో
నిస్తేజ తరువులకు ఆమని సొగసులనద్దగ
తీపి, చేదుల జీవితసారాన్ని తెలియజేయగ
కాగల కార్యాలు విశదపరచగ
మామిడి రుచులను ఆస్వాదింప చేయగ
రామయ్య కల్యాణానికి కోలాహలము సేయ
చైత్ర రథంపై వస్తున్నది నూతన తెలుగు సంవత్సరాది !!
************************************
కొత్త తాయిలం                                    -పి.వి.ఎల్.సుజాత
నిత్యం ఎగరడమే కాదు
పడిపోతుంటే॑..అదో అనుభవం
తీపి కాకుండా
చేదు నాలుకకు తగులుతుంటే
అదో అనుభూతి
నల్లేరు మీద బండి నడకేకాదు
పల్లాల్లోకి జారిపోతున్నా అదో గుణపాఠం
ఉగాది పచ్చడి చెప్పేదదే
చీకటి వెలుగుల్లో
కాంతి పుంజం వైపే చూపుసారించమన్న
ఆశావహధృక్పథం..పంచాంగ శ్రవణం
కర్ణ కఠోర శబ్దాలకు అలవాటైన చెవులకు
కోకిల కూజితమో సాంత్వన
ఉగాది అంటే మనసుకు కొత్త తాయిలమే
శరీరానికి సరికొత్త ఉత్సాహమే!
*********************
ఉగాది (తెలుగు ఘజల్)                        శ్రీనివాస్ ఈడూరి
కోకిలమ్మ కుహూ కుహూ అంటేనే ఉగాది
పచ్చడిలో ఆరు రుచులు ఉంటేనే ఉగాది
ఒకవర్గం బాగుపడితె ప్రగతికెలా చిహ్నము?
ముప్పొద్దుల సామాన్యుడు తింటేనే ఉగాది
ఇంటిలోన పోరుంటే నిదురెక్కడ కంటికి?
ఇల్లాలికి కొత్తచీర కొంటేనే ఉగాది
ఏడాదిలొ ఆదాయం ఎట్లుండునొ ఏమో
పంచాంగపు మంచిమాట వింటేనే ఉగాది
పచ్చదనపు సహవాసం మానవులకు మంచిది
చుట్టూతా చిగురాకులు కంటేనే ఉగాది
ఈడూరీ రోజంతా మోగుతుంటె టీవీ
కవితలన్ని వినాలంటె తంటానే ఉగాది
*****************************
“ఉగాదికి స్వాగతం” 
                                  సిరి.లాబాల  
రంగురంగుల పువ్వులను చూస్తూ
తన్మయత్వంతో నర్తించాలి అనుకున్న మయూరం
చిగురేసిన కొమ్మలను చూస్తూ
కుహుగానాలను తీయాలనుకున్న కోకిల
గుబురుగా ఉన్న మొక్కలను చూస్తూ
పచ్చని పైట వేసుకోవాలనుకున్న ప్రకృతి
కళా విహీనంగా ఉన్న పుడమితల్లిని చూసి
ఒక్క క్షణం బిక్కమొహం వేసాయి !!
 
బహుశా  తాము ఊహల్లో
ఊహించిన వాస్తవాలు కానరాక అనుకుంటా
నిజమే మరి మారుతున్న రోజులతో పాటు
మనిషి ఆలోచనల్లో మార్పులో
పాశ్చాత్య పోకడల అలవాట్లో మరి
 
కలికాలంలో మనిషి
తన చుట్టూ ఉన్న చెట్లను నరికేస్తూ
ఉర్వి గుండెల్లో అడుగడుగునా శిలువలు వేస్తూ
రాబోయే తరాల జీవితాన్నే
ప్రశ్నార్ధకం చేసుకుంటున్నారు
తెలిసి తెలిసి మనుషులనే
కబళించే సునామీలనే 
సృష్టించు కుంటున్నారు
తినాల్సిన తాగాల్సిన ప్రతి వస్తువును
కల్తీలతో  కలుషితం చేసి తన అయువునే
అర్దాయుస్సు గా మార్చుకుంటున్న  
మనుషుల జీవితాల్లోకి “ఉగాదికి స్వాగతం”… 
ఉగాది సందర్భంగా నిర్వహించిన కార్టూన్ల పోటీలో సాధారణ ప్రచురణకు ఎంపికైన కార్టూన్లు:









ఉగాది సందర్భంగా నిర్వహించిన కార్టూన్ల పోటీలో సాధారణ ప్రచురణకు తీసుకోబడిన కార్టూన్లు:
