కోడిహళ్ళి మురళీమోహన్ గారు కూర్చే పదచంద్రికలో ఈసారి ఒక ప్రత్యేకత ఉంది – సరిగా పూరించినవారికి 1000 రూపాయల బహుమతి. విజేతలు ఒకరికన్నా ఎక్కువగా ఉంటే బహుమతి అందరికీ సమానంగా పంచబడుతుంది. ఒకవేళ విజేతలు అయిదుగురికన్నా ఎక్కువగా ఉంటే లాటరీ పద్ధతిలో ఎంపిక చేసిన అయిదుగురికి బహుమతి సమానంగా పంచబడుతుంది. మీ సమాధానాలకోసం ఎదురుచూస్తున్నాం. సమాధానాలు ఈమెయిల్ చెయ్యవలసిన చిరునామా: editor@maalika.org
– సంపాదకవర్గం
 
 
 



 
 
ఆఖరు తేదీ: సెప్టెంబరు 20, 2011
 
రచన : డి.వి.హనుమంత్ రావు.
పాత్రలు :  భార్య — శ్రీమతి విజయలక్ష్మి.. భర్త .. శ్రీ డి.వి.హనుమంత్ రావు..

 
 
భార్య.. (పాట)వాసంత సమీరంలా .. నులివెచ్చని గ్రీష్మంలా….. సారంగ సరాగంలా ..అరవిచ్చిన లాస్యంలా.. ఒక శ్రావణమేఘంలా…. సాధించాలి
భర్త : ఈ గోల మొదలైపోయింది..
భార్య : ఈసారి ఎలాగైనా సాధించాలి…
భర్త :(మధ్యలో ఆపి) అమ్మా! తల్లీ! ఈసారేమిటమ్మా నీ సంకల్పం?
భార్య: కస్తూరి..కస్తూరి.. (వినిపించుకోకుండా పాట కంటిన్యూ చేస్తూ వుంటుంది)
భర్త : ఏమిటి? ఏవిటి చేయదలుచుకున్నావు?
భార్య: ఇరవై నాలుగ్గంటలూ శాస్త్రీయ సంగీతం  పాడి గిన్నీస్ బుక్కులో కెక్కిన మహానుభావులు ఉన్నారా?
భర్త : ఊ వున్నారు. వున్నారు.
భార్య: అలాగే ఇరవై నాలుగ్గంటలూ నాట్యప్రదర్శన చేసి గిన్నీస్ బుక్‌లోకి ఎక్కిన మహానుభావులూ వున్నారు ?
భర్త : అవును..మహానుభావులు…కెక్కారు..కెక్కారు…
భార్య:   (ఆవేశంతో) అలాగే…వారి అడుగుజాడల్లో నడిచి నేను కూడా..ఇరవై నాలుగ్గంటలు. టి.వి.సీరియల్స్‌ టైటిల్ సాంగ్స్ పాడి, గిన్నీస్ బుక్‌లో కెక్కి ఆ  రికార్డులన్నీ బ్రద్దలు కొడ్తాను. ఇదే…ఇదే నా శపధం. (ఆవేశంతో ఊగిపోతుంది).
భర్త :   ఓర్నాయనోయ్ … ఓర్నాయనోయ్ …  ఎప్పటికయ్యేనిది..
భార్య:(పాట) అంతరంగాలూ.. అనంత మానస చదరంగాలూ..
భర్త : ఓ!  అనంతలక్ష్మీ.. ఈ లోపల  కాస్త కాఫీ ఇచ్చి పుణ్యం కట్టుకో తల్లి!
భార్య:(పాట) మెట్టెల సవ్వడి.. ఓ. ఆ..మెట్టెల సవ్వడీ..
భర్త : మెట్టెల సవ్వడి సరే..కాఫీ ఇయ్యమ్మా!
భార్య : మెట్టెల సవ్వడీ .ఓ.. మెట్టెల సవ్వడి…మెడలో మాంగల్యం.. మదిలో అలజడులు..
భర్త : కాఫీ సరే…పోనీ కనీసం భోజనమైనా పెట్టేదుందా? అదీ లేదా?
భార్య:(పాట) ఎండమావులే నీ గుండెలోని ఆశలూ..
భర్త : బోజనం తల్లీ ఎండమావులంటావేం?
భార్య:(పాట కంటిన్యూ చేస్తూ) ఎండమావులే..నీ మనసులోని ఆశలు…
భర్త: ఆశ కాదమ్మా.. ఆకలి బాధ..క్షుద్బాధ..
భార్య : ఎందుకో నాకు ఈ ఆశలు…ఎందుకో నాకు ఈ ఆశలు..
భర్త : ఆకలి..ఆకలి..
భార్య: వంటవ్వలేదండి..
భర్త : ఇంకా వంటవ్వలేదా? నాకు తొమ్మిదిన్నరకే అలవాటు ? అప్పుడే పన్నెండున్నరైపోయింది .. ఇంకా వంటవ్వలేదా?
భార్య:(పాట)  మనసంటే మమతల నిలయం మమతంటే తీరని బంధం..
భర్త : ఎప్పుడు చేస్తావ్? ఎప్పుడు వండుతావ్? ఎప్పుడు పెడతావ్? అబ్బెబ్బే!! దిమ్మెత్తిపోతుంది..
భార్య:  ఏవండి! ఐదు నిమిషాల్లో వండి అక్కడ పడేస్తాను. ఏం వండమంటారు చెప్పండి?
భర్త : ఏవిటి? ఇప్పుడు అడుగుతున్నావా? (వ్యంగ్యంగా) ఏం వం డ మం టా రూ అంటూ.. ఎప్పటికి పెడతావ్??
భార్య:చెప్పండి .. ఆనపకాయా? అరటికాయా? ఏం వండమంటారు?
భర్త (కోపంతో) నాకు  .చిర్రెత్తిపోతోంది  తలకాయ వండు….
భార్య: ఆవేసి చేయనా? వేయించనా??
భర్త: ఆ..ఆ…
 
*******************************
 
రచన : ఆదూరి సీతారామమూర్తి
 
ముందుగా ఊహించిన సంగతే అయినా శివరామయ్యగారి కావార్త కొండంత ఆనందాన్నే కలుగచేసింది.
ఎంత బడిపంతులు పని చేస్తూ పేద బ్రతుకు బ్రతుకుతున్నా ఆ క్షణం అతని మనోసామ్రాజ్యం అంతటా నిండి, పొంగిపోతున్న సంతోషపు వెల్లువలో ప్రపంచాన్ని జయించిన గర్వం తొణికిసలాడింది.
విద్యను నమ్ముకుని బ్రతుకుతూన్నందుకు సరస్వతీదేవి తనకు అన్యాయం చెయ్యలేదు.
తూర్పు వాకిట్లో పారిజాతం మొక్క దగ్గరగా యీజీఛైర్లో కూర్చున్న శివరామయ్యగారికి ఆ తొలిసంధ్యలో ఎన్నో కొత్త అందాలు గోచరించాయి.
వ్రేళ్ళు నాటుకుని పెరుగుతూన్న భావికాలపు వృక్షానికి కొత్త చిగురులు కనిపించాయి.ఎప్పుడూ ఏ ఆశలూ,ఆవేదనలూ ఎరుగని ఆకాశం అవతార పురుషుల మేని రంగులో నీలంగా నిర్మలంగా ఉంది – రోజూ చూసే సూర్యోదయమే అయినా అందులోని వింతకాంతి, రేపటి ఆశలకిరణంలా ద్యోతకమయిందతనికి. అదే సూర్యోదయంలో కాలచక్ర ప్రగతి కనిపించింది.జ్ఞానం కనిపించింది. తమ జీవితాలకి వెలుగును చూపే భగవానుడు కనిపించాడు. ఎగిరే పక్షుల్లోనూ, వీచే గాలిలోనూ స్వేచ్ఛ కనిపించింది. శివరామయ్య గారి మనస్సు ఆనందంతో పులకరించింది.
ఆ అనుభూతికీ, ఆ ఆనందానికీ కారణం ఆయనగారి రెండో పుత్రరత్నం శ్రీను పదోతరగతి పరీక్ష ప్రథమశ్రేణిలో పాసవడమే! తూర్పు ఆకాశంలో లేతవెలుగులు విరజిమ్మే సమయానికి న్యూస్ పేపరు పట్టుకొచ్చి ఆ సంతోషవార్తను ఆయన చెవిన వేశాడు శ్రీను.
దేవుడి గదిలోంచి గంట వినిపించడంతో లేచి, లోపలికి నడిచారు శివరామయ్యగారు. పారిజాత కుసుమాలతో కృష్ణ విగ్రహాన్ని అలంకరించి, పూజ పూర్తిచేసి వస్తూన్న మహాలక్ష్మమ్మగారు లక్ష్మీదేవిలా కనిపించారాయన కళ్ళకి. ఆమె వదనంలోనూ ఆనందమే!
 
ప్రసాదాన్ని ఆయనకందిస్తూ –
” విన్నారా! ఈ ఏడు పాతికశాతమే పాసయ్యారట! అందులో మనవాడు ఫస్టొచ్చాడంటే గొప్పే” అంది.
” గొప్పకాక? వాడెవరనుకున్నావ్? నిత్యం వందలాది విద్యార్థులకు విద్యాదానం చేసే ఉపాధ్యాయుడి కొడుకు. యింట ఎఱ్ఱయేగానీ లేకపోయినా విద్యచేత గొప్పవారమే మనం” అంటూ వంకీకున్న లాల్చీని తీసి వేసుకుని బయటకు నడిచారాయన.
తనక్కావలసిన వాళ్ళకీ, తన మేలును కాంక్షించేవాళ్ళకీ, తన కష్టసుఖాల్లోనూ ఆలోచనల్లోనూ పాలు పంచుకునే ఆప్తులకీ పుత్రరత్నం పాసైన సంగతి చెప్పి ఒక్కగంటలో తిరిగొచ్చారాయన.
” మీవాడు ఫస్టున రాకపోతే ఇంకెవరొస్తారూ? చదువు, సంస్కారం, విజ్ఞత వున్న వంశంమీది. ఆ కుటుంబంలోంచి వచ్చినవాడు ఆ తెలివితేటల్ని పుణికి పుచ్చుకోకుండా ఎలా ఉంటాడు” అన్నారంతా.
అవును మరి. ఆర్థిక స్థితిగతులూ, కుటుంబసమస్యలూ – తనను – చదువుకోనివ్వలేదుగాని లేకుంటే తను యూనివర్సిటీలో ప్రొఫెసరే అయివుండేవాడు…
పెద్దవాడు కృష్ణమోహన్ మాత్రం? తెలివి తక్కువవాడేం కాదు. కాలేజీలో అడుగు పెట్టిన దగ్గర్నుంచి స్కాలర్‍షిప్‍ల మీద చదివేడు. తిండి, బట్ట ఖర్చు మినహా వాడి చదువుకేం తను ఖర్చు పెట్టలేదు. వాడు కలెక్టరవ్వాలని వాళ్ళమ్మ ఆశపడేది. ఐ.ఎ.ఎస్.కి వెళితే అందులో నిలిచేవాడే. కానీ ఎన్ని తెలివితేటలున్నా దాని వెనుక అదృష్టం కూడా కల్సి రావాలి. నొసట గీతప్రకారం జీవిత గమనం నిర్దేశించబడుతుందని నమ్మేవాళ్ళలో తనొకడు. అనుకోకుండా వచ్చిన బేంకు ఉద్యోగంలో కృష్ణమోహన్ స్థిరపడిపోయాడు. స్వయంకృషి, పట్టుదల ఉన్నవాడు ఏ రంగంలో వున్నా రాణించగలడు. ఆ నమ్మకం తనకుంది. దూరంగా ఒక్కడూ ఉంటున్నాడన్న బాధతప్పితే మరో చింతలేదు వాడిగురించి. నెమ్మదిగా వాణ్ణి ఓ యింటివాణ్ణి చేసేస్తే ఆ బాధా తీరిపోతుంది. ఇద్దరు కొడుకుల మధ్యా ఉన్నది ఒకేఒక ఆడపిల్ల సరస్వతి. ఎలాగో దానికి తగిన వరుడిని వెతుక్కోపోలేడు!
శివరామయ్యగారి తలపులు పరిపరివిధాల పోతున్నాయి.
“వంటయింది. వడ్డించెయ్యమంటారా” అంటూ వచ్చారు మహలక్ష్మమ్మగారు.
ఆలోచనల్ని అంతటితో కట్టిపెట్టి లేచారు శివరామయ్యగారు-
మధ్యగదిలో శ్రీను ఏదో పుస్తకం చదువుతూ కన్పించాడాయనకు. శ్రీను అందరి పిల్లల్లాంటి ఆటధ్యాస పిల్లాడు కాడు. వాడికి చదువుమీద ఎంతశ్రద్ధో! సమయం దొరికితే చాలు ఏదో ఒక పుస్తకం తీసి చదువుతూనే వుంటాడు. అదృష్టం కలిసిరావాలేగాని వాడు వాళ్ళమ్మ ఆశయం మేరకు ఐ.ఎ,ఎస్ పాసై కలెక్టర్ తప్పకుండా అవుతాడు. శివరామయ్యగారి కళ్ళు మెరిశాయి ఆనందంతో.
భోజనం చేసి యథాప్రకారం స్కూలుకు బయల్దేరేరు. ఆ రోజంతా సరస్వతీదేవి ఆవహించినట్లే పిల్లలకు పాఠాలు చెప్పారు. సాయంకాలం యింటికి తిరిగొస్తుంటే పోస్ట్ మేన్ కనిపించి, ” మాష్టారూ మీకో ఉత్తరముంది” అని ఓ కవరందించాడు.
ఆ కవరుపైనున్న దస్తూరి చూడడంతోనే శివరామయ్యగారికి మనసులోంచి సంతోషం పొంగుకొచ్చింది. హైదరాబాద్ నుండి పెద్దకొడుకు కృష్ణమోహన్ రాసినదది.వెంటనే తీసి ఏం రాసేడో చదివేయాలనిపించింది.కానీ ఆతృతను అణుచుకుని కవర్ని లాల్చీ జేబులో పెట్టుకున్నాడు. కృష్ణమోహన్ అందర్లా అక్కడ క్షేమం, యిక్కడ క్షేమం అంటూ నాలుగు పొడిముక్కలు రాసి ఉత్తరం ముగించెయ్యడు. వాడు రాసిన ఉత్తరం చదువుతూంటే వాడితో మాట్లాడుతున్న అనుభవం కలుగుతుంది. అంత చక్కగా ఉత్తరాలు రాస్తాడు. వివరాల్నీ విశేషాల్నీ కళ్ళకు కట్టినట్టు రాస్తాడు. అటువంటి ఉత్తరాల్ని ఆదరాబాదరాగా చదివితే లాభం లేదు.
నడకలో వేగం హెచ్చించి యింటికొచ్చి కాసింత కాఫీతాగి, తాపీగా ఉత్తరం చదవడం మొదలుపెట్టేరు. ఉత్తరమంతా చదివేక, ఆశించిన దానికంటే ఎక్కువ ఆనందం కలిగిందాయనకు. పెళ్ళి ప్రస్తావన ఎప్పుడు తెచ్చినా దాటేస్తూ “ఇప్పుడు నాకేం తొందర” అనేవాడు. యీ ఉత్తరంలో ఆ సంగతి వ్రాయడం ఆశ్చర్యమనిపించింది. ఆ వెంటనే భార్యని పిలిచి ఉత్తరాన్ని పూర్తిగా చదివి వినిపించారు –
“పోన్లెండి. మనవాళ్ళూ, మనూరి పిల్లా. మీ అంగీకారమైతే చూసుకుందికెట్లాగూ వస్తానంటున్నాడు – శుభం – రమ్మని ఓ కార్డు రాసి పడెయ్యండి” అందావిడ.
భార్య మాటలకు సరేనన్నట్లు తలూపి సంతృప్తిగా నిట్టూర్చారు శివరామయ్యగారు.
 
*     *     *
 
శ్రీనివాస్ చాలా హుషారుగా ఉన్నాడు.
ఆరోజు కాలేజీలో చేరే రోజు. ఉన్న ఒక్కగానొక్క ఫేంటూ, టెరికాటన్ చొక్కా ఉతికి ఇస్త్రీ చేయించుకున్నాడు. పదో తరగతి పాస్ సర్టిఫికెటూ, మార్కులలిస్టూ, తదితర సర్టిఫికెట్లూ, పాస్‍పోర్టు సైజు ఫోటోలూ, కాలేజీవారు పంపిన ఇంటిమేషన్ కార్డూ…. కాలేజీ అడ్మిషన్ టైమప్పుడు కావల్సిన అన్ని సర్టిఫికెట్లూ ఒక ఫైల్లో పెట్టుకున్నాడు. అవికాక హైస్కూల్లో తను డిబేటింగ్‍లోనూ, ఎస్సే రైటింగులోనూ పాల్గొని ఫస్టులు తెచ్చుకున్న సర్టిఫికెట్లు కూడా వాటి అడుగున పెట్టాడు. వాటన్నిటిని సంతృప్తిగా చూసుకుంటూ మార్కుల జాబితాను మరొక్కమారు చూసుకున్నాడు. సగటున ఎనభైయ్యారు శాతం మార్కులొచ్చాయి. ఏ ఒక్క సబ్జెక్టులోనూ ఎనభైకి తగ్గలేదు.
అందుకే ఊళ్ళో మొత్తం మూడు జూనియర్ కాలేజీలున్నా మూడింటిలోనూ మంచికాలేజీ అనుకున్న ఒక్క కాలేజీకే ఎప్లయ్ చేసి ఊరుకున్నాడు. ఎంత కాంపిటీషన్ ఉన్నా తనకు మాత్రం సీటు రావటం ఖాయమనుకున్నాడు. తన స్నేహితులు చాలామంది మూడింటికీ ఎప్లయ్ చేసి , ఏ కాలేజీలో సీటొచ్చినా చాలన్నట్లు చూశారు. తను అనుకున్నట్లే తనకు సీటొచ్చింది.
ఈ రెండేళ్ళ కాలేజీ చదువూ తన భవిష్యత్తును నిర్ణయిస్తుందంటారు నాన్నగారు.
ఏమైనాసరే తను యింతకంటే బాగా చదవాలి. నలుగురిలోనూ పేరు తెచ్చుకోవాలి! అనుకున్నాడు.
అతని మనస్సు ఆ క్షణంలో ఆనందడోలికలూగింది.
కాలేజీలో ప్రిలిమినరీ యింటర్వూ పదిగంటలకు కాబట్టి తొమ్మిది గంటలకే యింటిదగ్గర బయల్దేరారు తండ్రీ,కొడుకూ.
శివరామయ్యగారు ఆ పూట స్కూలుకి శెలవు పెట్టేశారు. ఆయన కాలేజీలో అడుగు పెట్టేసరికి కాలేజీ ఆవరణంతా కోలాహలంగా ఉంది.అక్కడో బోర్డుమీద మెరిట్ ప్రకారం సెలెక్టు చేసిన విద్యార్థుల లిస్టు ఉంది. ఆతృతగా దాన్ని పరికించారు శివరామయ్యగారు.అందులో నాలుగో పేరే శ్రీనివాస్‍ది.
సరిగ్గా పదిగంటలయ్యేసరికి యింటిమేషన్ కార్డులన్నీ కలెక్టు చేసి వరుసగా పిలవడం మొదలెట్టారు. శ్రీనివాస్ పేరు పిలవగానే శివరామయ్యగారు కొడుకుని తీసుకుని లోపలికెళ్ళారు. అక్కడ ఒరిజినల్ సర్టిఫికెట్లన్నీ వెరిఫై చేస్తున్నాడో వృద్ధ జంబూకం. అతన్ని చూస్తే అలానే అనిపించింది శివరామయ్యగారికి. అన్నిసర్టిఫికెట్లూ చూశాక,”అప్లికేషన్ ఫారాన్ని ప్రిన్సిపాల్‍గారి సంతకంకోసం పంపిస్తాం. యీలోగా మీరు ఫీజు చెల్లించిరండి” అంటూ ఓ చిన్న స్లిప్‍ను శివరామయ్యగారి చేతికందించాడతను.
“ఫీజు ఎంతకట్టాలో సెలవిస్తే….” అంటూ ఆగిపోయారాయన.
“అందులోనే ఉంటుంది చూడండి” అని తనపనిలో తాను లీనమయ్యాడాయన.
స్లిప్ వంక చూశారు శివరామయ్యగారు. అందులో రెండే అంకెలున్నాయి. మొదటిది రిజిస్ట్రేషన్ నెంబరు. రెండోది చెల్లించాల్సిన ఫీజు.అతని నవనాడులూ ఒక్కసారి కృంగిపోయినట్లయ్యాయి.ఆ అంకె ఆరువందల ఎనభై!
శివరామయ్యగారికి ఒక్కక్షణం అంతా అయోమయమైపోయినట్లు తోచింది.ఎక్కడో ఏదో పొరపాటు జరిగింది.లేదా తన లెక్కయినా తప్పయి వుండాలనుకున్నారు.
“ఇది జూనియర్ ఇంటర్మీడియట్‍కి కట్టాల్సిన ఫీజేనా?” అడిగేరు అనుమానంగా.
“అవును” అన్నాడతను తలెత్తకుండానే.
“మరి…మీరిచ్చిన ప్రాస్పెక్టస్ ప్రకారం నూటఎనభయ్యే అవుతుంది కదా”
ఈమారు వృద్ధజంబూకం కుందేలుపిల్ల వైపు మృగరాజు చూసినట్లు కోపంగా చూశాడు శివరామయ్యగారి వంక.
“అవును.ఫీజు నూట ఎనభయ్యే. కాలేజి బిల్డింగ్‍ ఫండు ఐదువందలు. డొనేషన్ల విషయం ప్రాస్పెక్టస్‍లో ఉండదు కదా” అన్నాడు అతి సౌమ్యంగా మారిపోతూ.
“మరి డొనేషన్ చెల్లించకపోతే?…” అమాయకంగానే వుందా ప్రశ్న.
“ఈ కాలేజీలో చేరాలంటే అది చెల్లించాల్సిందే” – జవాబు మాత్రం కరుకుగావుంది.
శివరామయ్యగారికి ఏం చెయ్యడానికీ పాలుపోలేదు. గది బయటకొచ్చేసి, ఆవరణలో నీడనివ్వకుండా ఎత్తుగా పెరిగిన అశోక చెట్ల దగ్గర నిలబడ్డారు. పూర్వం తను చదువుకున్న స్కూల్లో ప్రహరీగోడంచునా మామిడి,సపోటా,జామ మొదలైన ఫలవృక్షాలుండేవి. అవి పిల్లలకు పళ్ళనిచ్చేవి. నీడనిచ్చేవి. ఇప్పుడా రోజులు మారిపోయాయి. నాగరికత ప్రబలిపోయింది. కాగితం పూల అందాలే నిజమైన అందాలయ్యేయి. ఈ నీడనివ్వని నిరుపయోగమైన చెట్లలాగే, యీ అందమైన ఎన్నో అంతస్థులున్న కాలేజీలుకూడా విద్యనర్ధించే సామాన్యులకు అందుబాటులో లేకుండా పోతున్నాయా అనిపించింది. అదే నిజమైతే విద్యకు డబ్బువిలువ కాక మరేముంటుంది? విద్యను బోధించే ఒక ఉపాధ్యాయుడై వుండి కూడా తనవంటివారు దానిని సమర్థించి సహించవలసిందేనా? శివరామయ్యగారి మనసులో గాంభీర్యం, హృదయంలో నిబ్బరం,ధైర్యం ఒక్కమారు నిండుగా తొణికిసలాడేయి. అంతే! మరుక్షణంలో ఆయన ప్రిన్సిపాల్‍గారి రూంలో ఉన్నారు.
“యస్.కమిన్” అని లోనికాహ్వానించి కూర్చోమని కుర్చీ చూపించారు ప్రిన్సిపాల్ గారు.కుర్చీలో కూర్చుంటూ ఆయనవంక చూశారు శివరామయ్యగారు.
వయసు ఏభై అయిదేళ్ళుండొచ్చు. ఎర్రగా దృఢంగా ఉన్నారు. నెరసిన క్రాపింగూ, నుదుట విభూతీ, తెల్లని పంచె,లాల్చీ,కండువాలో హుందాగా ఉన్నారు.
తన ముందున్న అప్లికేషన్లమీద సంతకాలు చేసి పంపేసి, “చెప్పండి” అంటూ శివరామయ్యగారి వేపు చూశారాయన.
” మా అబ్బాయి శ్రీనివాస్ ని మీ కాలేజీలో చేర్పిద్దామని వచ్చాను – టెంత్‍లో ఎనభైయ్యారు పర్సంట్ మార్కులొచ్చాయి.మీరు ఎన్నిక చేసిన మెరిట్ లిస్టులో నాలుగోవాడు.”
“వెరీగుడ్ చేర్పించండి. ఫీజు కట్టేసేరా?”
“బిల్డింగ్ ఫండ్ ఐదొందల రూపాయలు కంపల్సరీగా కట్టాలంటున్నారు. నేనందుకు ప్రిపేరై రాలేదు. మీరనుమతిస్తే ప్రస్తుతం ఫీజుమాత్రం కట్టగలను” అన్నారు.
ప్రిన్సిపాల్‍గారు ఆశ్చర్యంగా చూశారు. ఆయనకీ కేసు కొత్తగా అనిపించింది.ఫీజు ఎంతంటే అంత, ఎప్పుడంటే అప్పుడు క్యూలో నిలబడి కట్టేవారేగాని యిలా కట్టలేనని చెప్పేవారింతవరకూ తారసపడలేదాయనకు.
“చూడండి సార్. ఈ కాలేజీ స్థాపించి అయిదేళ్ళయింది. ఇంత తక్కువ వ్యవధిలోనే విద్య చేత, క్రమశిక్షణ చేత మంచి కాలేజీ అని పేరు సంపాదించుకుంది. ఒకమంచి విద్యాసంస్థను అభివృద్ధి పరచడానికి సహృదయులైన మీవంటివారి సహకారం లేకపోతే ఎలా?” అని ప్రశ్నించారు.
“నిజమే. విద్యాసంస్థను అభివృద్ధి చేయడానికి అందరూ సహాయ సహకారాలనందజేయాలి. కాని అది నిర్బంధంగా కాకుండా, సహకరించేవారి ఆర్థిక స్థితిగతులను బట్టివుంటే బావుంటుందని నా అభిప్రాయం. కొన్ని కాలేజీల్లో డొనేషన్లు తీసుకుంటారని నేనూ విన్నాను. కానీ మెరిట్ విద్యార్థులనుండి కూడా యింత ఎక్కువమొత్తం వసూలు చేస్తారని ఊహించలేకపోయాను. నా మట్టుకు నాకు కేవలం ఫీజులు చెల్లించి, పుస్తకాలు కొని చదివించడమే గొప్ప. కాకుంటే కాస్త వ్యవధి తీసుకుని శక్తానుసారం విద్యాసంస్థకు తోడ్పడగలను. మీకు తెలుసు, యీ దేశంలో స్కూలు మాస్టారెంత స్థితిపరుడో! నేనొక స్కూలు మాష్టార్ని. నా గురించి ప్రత్యేకంగా ఆలోచిస్తారనే మిమ్మల్ని కలుసుకున్నాను” అన్నారు శివరామయ్యగారు.
ఒక్కక్షణం ప్రిన్సిపాల్‍గారేం మాట్లాడలేదు. ఆ తర్వాత అన్నారు:
“చూడండి మాష్టారూ. మీకీపాటికి విద్యాసంస్థల నిర్వహణలోని లోటుపాట్ల గురించి తెలిసే ఉండాలి. మాదొకరకంగా ప్రైవేటు సంస్థే. ప్రభుత్వం గుర్తించిందేగాని నిధులివ్వటం లేదు. అంచేత ఫండ్స్ సమకూర్చుకోవడం తప్పనిసరి అవుతోంది. మీ అబ్బాయిలాంటి తెలివైన విద్యార్థి మా కాలేజీలోనే చదవాలి.చదివి గొప్పవాడు కావాలి. మీకూ మాకూ పేరు తేవాలి. అందుకోసమైనా మీరీ ఖర్చు పెట్టక తప్పదు – అయితే యిక్కడ మీరొక్క సంగతి గుర్తించాలి. నిర్బంధంగా ఫండ్ వసూలు చేస్తున్నామని దీన్ని మీరొక వ్యాపార సంస్థగా భావించకూడదు. ఇక్కడ సీటొచ్చిన విద్యార్థి తప్పకుండా ఏ సైంటిస్టో,ఇంజనీరో,డాక్టరో, కలెక్టరో అయి తీరుతాడు. ఆ గౌరవ ప్రతిష్టలు నిలుపుకోడానికే ఎంతోమంది ఫండ్ పేరిట సీటుకోసం, వేలకువేలు గుప్పిస్తామన్నా మేము తెలివైన విద్యార్థులనే తీసుకోవాలని నిర్ణయించుకున్నాం. ఆలోచించండి – పిల్లల అభివృద్ధి కోసం, చదువుకోసం మనం కొన్ని కష్టనష్టాలను భరించక తప్పదు” అంటూ ఆగేరాయన.
అది ఒక చిన్నపిల్లాడికి చేసిన హితబోధలా ఉందేగాని ఒక కాలేజీ ప్రిన్సిపాల్ ఒక విద్యార్థి తండ్రితో మాట్లాడినట్లు లేదనిపించింది శివరామయ్యగారికి.
ఎన్ని కారణాలున్నా డొనేషన్ రూపంలో తను ఐదువందల రూపాయలు కట్టడం అసంభవం. తలకు మించినపని. కట్టకపోతే పని అయ్యేట్టు లేదు. ఏం చెయ్యాలి? జరిగేదేదో జరుగుతుంది. అంచేత మనసులోని మాటను దాచుకోవాలనుకోలేదు.
“చూడండి సార్ – నా గురించి చెప్పుకోవడం కాదుగానీ రెండేళ్ళక్రితం ఉత్తమ ఉపాధ్యాయ బిరుదాన్ని ప్రభుత్వం నుంచి అందుకున్నవాణ్ణి. చదువు చెప్పటమేగాని దానిద్వారా డబ్బు సంపాదించాలన్న కోరికలేనివాణ్ణి. డబ్బే జీవితానికి ముఖ్యం కాదనుకున్నవాణ్ణి. మధ్యతరగతి కుటుంబీకుణ్ణి. మనమంతా సరస్వతీ పుత్రులమని నమ్మినవాణ్ణి. ఆ దృష్టితో చూసి అయినా మీరు నా అభ్యర్థనను మన్నించాలి. కేవలం డొనేషన్ కట్టలేదన్న కారణంగా ఒక మంచి విద్యాసంస్థ ఒక తెలివైన విద్యార్థిని వెనక్కు పంపేయడం న్యాయంకాదు.విద్యాలయాలు తెలివైన పేద విద్యార్థులకు చేయూతనివ్వాలి. డబ్బుంటేనే చదువు అన్న అపోహను పోగొట్టాలి. మీరు మార్కులకే ప్రాధాన్యతనిస్తారని యిక్కడసీటు ఖాయమని మరోచోట దరఖాస్తు చేయలేదు. నా అసమర్థత కారణంగా విలువైన వాడి సంవత్సరకాలాన్ని వృధా చేయలేను. మీరు మన్నిస్తే ఏ బాధలైనా పడి ఓ రెండొందలు మీ ఫండ్ కి చెల్లిస్తాను. ఓ నెల గడువివ్వండి” – అని సమాధానంకోసం ఆత్రంగా ప్రిన్సిపాల్‍గారి  ముఖంలోకి చూశారు శివరామయ్యగారు.
ఒక్కక్షణం ఏం మాట్లాడలేదు ప్రిన్సిపాల్ గారు. ఆ తర్వాత దించిన తలను ఎత్తకుండానే యిలా అన్నారు:
“మాష్టారూ! ఎంత ప్రిన్సిపాల్ నయినా, ఎన్ని వ్యక్తిగత అభిప్రాయాలున్నా నేనూ ఉద్యోగినే ఇక్కడ. మీ అభిప్రాయాలలో కొన్నిటితో నేనూ ఏకీభవిస్తాను – కానీ కొన్ని కారణాల చేత నేనశక్తుడిని. నా చేతిలో ఉన్నది, నేనొక యాభై రూపాయలు తగ్గించగలను. మీకోసం ప్రత్యేకించి రెండురోజుల గడువివ్వగలను. అంతే నేను చేయగలిగింది. మీ వాడికి మంచి భవిష్యత్తు కలగాలని ఆశీర్వదిస్తున్నాను” అంటూ తనపనిలో తాను లీనమయ్యారు.
నిస్సహాయంగా లేచి బయటకొచ్చేశారు శివరామయ్యగారు.
 
*      *       *
 
ఇల్లు చేరిన శివరామయ్యగారి మనసు మనసులో లేదు – జరక్కూడనిదేదో జరిగినట్లు భావించారు. ఓటమితోనూ, అవమానంతోనూ కుంచించుకుపోయారు.
” మరి యీ యేడాదికి కాలేజీలో చేరేది లేదా నాన్నా” అనడిగాడు శ్రీను కాలేజీ గడప దాటుతుంటే. వాడి రెండు కళ్ళల్లోనూ సుళ్ళు తిరుగుతున్న బాధను చూడలేక పోయాడు. తను ఏం చెప్పగలడు? ఎలా ఓదార్చగలడు వాడిని? మౌనమే అన్నిటికీ సమాధానం. సాయంకాలం వరకూ ఎక్కడెక్కడో తిరిగాడు. ఎవరెవర్నో కలుసుకున్నాడు. మనసు మరింత బరువెక్కిందేగాని తేలికవలేదు. ఆకలవటంలేదని అన్నం కూడా మానేసి మంచంమీద మేను వాల్చాడు. అప్పుడాయన మదిలో పెద్దకొడుకు కృష్ణమోహన్ మెదిలాడు. లేచి, డైరీలో దాచిన కొడుకు రాసిన ఉత్తరాన్ని మరొక్కమారు తీసి చదవడం మొదలుపెట్టేరు –
నాన్నా!
మీకో కొత్త సంగతి తెలియజేయాలనే యీ ఉత్తరం రాస్తున్నాను. ఎన్నాళ్ళగానో మీరూ, అమ్మా నా పెళ్ళిని గురించి ఆలోచించమని రాస్తూ వచ్చారు. పెళ్ళిని గురించి నాకు కొన్ని నిర్దిష్టమైన అభిప్రాయాలున్నాయి కనుకనే యిన్నాళ్ళూ మౌనం వహించాను. నాకు అన్నివిధాలా నచ్చి, నా ఆలోచనలకు సరిపోయే అమ్మాయి తారసపడక మీకు నేనేం జవాబు చెప్పలేదు. ఇప్పుడు తారసపడిందనే అనుకుంటున్నాను. వాళ్ళది మనవూరే – మనవాళ్ళే – చదువు, సంస్కారమూ ఉన్న కుటుంబమే. మీరంగీకరిస్తే ఆ అమ్మాయిని మీకు చూపించడానికి వచ్చేవారం వస్తాను – ఏమైనా మీ నిర్ణయమే తుది నిర్ణయం.
– మీ కృష్ణ.
 
ఉత్తరం చదివిన శివరామయ్యగారి మనసులో ఆనందంతోపాటు ఒకింత గర్వంకూడా చోటు చేసుకుంది. నా పిల్లలు రత్నాలు. పెద్దల మాటలకు విలువిచ్చే సంస్కారులు అనుకున్నాడు. సరిగ్గా అదే సమయంలో మరో ఆలోచన కూడా మెరుపులా మెరిసింది. అవును! వచ్చేది రేపేగా! శ్రీను విషయమై వాడొక పరిష్కారాన్ని ఆలోచించకపోడు అనుకున్నారు – ఆ సమయంలో ఆయన దృష్టి ముందుగదిలో చాపమీద బోర్లా పడుకున్న శ్రీను మీద పడింది. పొంగివస్తున్న దుఃఖాన్ని ఆపుకుంటూ వెక్కుతున్నాడు వాడు.
శివరామయ్యగారి మనసు ఒక్కసారి ద్రవించిపోయింది. లేచి కొడుకు దగ్గరకు వెళ్ళి వాడి తల నిమురుతూ, ” ఒరేయ్ శ్రీనూ, ఎన్ని యిబ్బందులెదురైనా నీ చదువు మాత్రం ఆపెయ్యనులేరా. నన్ను నమ్ము” అన్నారు.
శ్రీను తలెత్తి ఆయన ముఖంలోకి వింతగా చూశాడు. వాడి కళ్ళలో ధారాపాతంగా నీళ్ళు!
“అవును. నన్ను నమ్ము!” అంటూ తన కళ్ళలో తిరుగుతున్న నీటిని ఆ పసివాడికి చూపించడం యిష్టంలేక గిరుక్కున వెనుదిరిగి వచ్చేశారాయన. ఆ రాత్రి కలత నిద్రే అయింది.
మర్నాడు ఉదయం ట్రైన్‍లో వచ్చేడు కృష్ణమోహన్. ఇంట్లో మార్పు లేకపోయినా మనుషుల్లో కొత్తగా వచ్చిన గాంభీర్యాన్ని పసిగట్టేడు. చెల్లెల్ని చాటుగా పిలిచి విషయాల్ని సేకరించేడు. ఆర్థికపరిస్థితులు చెల్లెలు ద్వారానే తెలుసుకుంటాడతను. ఎంత యిబ్బందొచ్చినా తండ్రి తనతో డబ్బు ప్రస్తావన తేడని అతనికి బాగా తెలుసు.
అందుకే పరిస్థితిని బాగా అర్థం చేసుకుని మధ్యాహ్న భోజనమయ్యాక తండ్రి గదిలోకివెళ్ళి ఆ విషయాన్ని ప్రస్తావించేడు. అప్పుడే నీకెట్లా తెలిసింది విషయం అన్నట్లు చూశారాయన.
“శ్రీను చదువు విషయమై మీకు సమస్యేం లేదు నాన్న. ఇక్కడ కాకపోతే వాడు నా దగ్గరుండి చదువుతాడు. ఇవాళ కాకపోయినా మరో సంవత్సరం పోయాకైనా మీరంతా నా దగ్గరకొచ్చేసే వారేగా. అనవసరంగా మనసు పాడుచేసుకోకండి” అంటూ ఎంతో తేలిగ్గా ఆ సమస్యను పరిష్కరించేసిన కొడుకువైపు చూస్తూ మాటలు రాని బొమ్మల్లే ఉండిపోయారు శివరామయ్యగారు.
 
*        *        *
 
గుమ్మంలో అడుగు పెడుతూనే పెళ్ళికూతురు తండ్రిగా పరిచయమైన వ్యక్తిని చూసి ఆశ్చర్యపోలేదు శివరామయ్యగారు – ఆయన ప్రిన్సిపాల్ గారు! కానీ ప్రిన్సిపాల్ గారు మాత్రం ఒక్కక్షణం మాటలురాని పరిస్థితిలో కొయ్యబారిపోయి, తర్వాత తేరుకుని పశ్చాత్తాపపడి వారిని సాదరంగా లోపలికాహ్వానించారు.
పెళ్ళిచూపుల ఏర్పాట్లు ఘనంగానే ఉన్నాయి. చూపులూ, ఫలహారాలూ అయ్యాక మధ్యవర్తిగా ఉన్నాయన మధ్యలోకొచ్చి, ” పెళ్ళికూతురు అన్నదమ్ములూ, పెళ్ళికొడుకూ స్నేహితులు కాబట్టి, పెళ్ళికొడుకూ, పెళ్ళికూతురూ అంతకుముందే చూసుకుని ఇష్టపడ్డారు కాబట్టి వారిద్దర్నీ ఒకటి చేసే ప్రయత్నంలో మిగతా విషయాలు మాష్టారుగారు నిర్మొహమాటంగా మాట్లాడితే బావుంటుందని నా అభిప్రాయం” అన్నాడు.
“ఇందులో యింక మాట్లాడేదేముంది?” అన్నారు శివరామయ్యగారు. – ఆ మాటకు ప్రిన్సిపాల్ గారూ, కృష్ణమోహన్ ఆయన వంక అదోలా చూశారు.
“అది కాదు మాష్టారూ! పిల్లలెలాగూ యిష్టపడ్డారు. కాబట్టి కట్నకానుకల విషయం మీరు తేలిస్తే ముహూర్తాలు పెట్టుకుందాం. అబ్బాయి ఉద్యోగయోగ్యతలను బట్టి పదిహేను వేలవరకూ కట్నం ఎవరైనా యిస్తారు – కానీ నాకంత శక్తిలేదు. పదివేలిచ్చి పెళ్ళి చేయగలను. మీరు అంగీకరిస్తే అది మా అదృష్టమే” అన్నారు ప్రిన్సిపాల్ గారు ఆయన వైపు ఆశగా చూస్తూ.
శివరామయ్యగారు అతని కళ్ళలోకి చూశారు. అభ్యర్థిస్తున్నట్లు ఉన్నాయా కళ్ళు. కొడుకు వైపు చూశారాయన. ” నాకు నచ్చింది. మీ నిర్ణయమే తుదినిర్ణయం” అన్నట్లున్నాయి అతని చూపులు.
” ఇవి జీవితాలు బావగారూ, ఇందులో వ్యాపారసరళిలో డబ్బు ప్రసక్తి రాకూడదు. నేను నా కొడుకుని నా బాధ్యతమేరకు చదివించి పెద్దవాణ్ణి చేశాను. వాడి అదృష్టం కొద్దీ మంచి ఉద్యోగమొచ్చింది. నాకూ ఒక ఆడపిల్ల ఉంది. కానీ కూతురి పెళ్ళి కొడుక్కి తీసుకున్న కట్నంతో చేయాలన్న ఊహ నాకు లేదు. ఎవరి జీవితాలు వారివి! డబ్బు అవసరం ఎంతున్నా వాడి యిష్టాన్ని కాదనలేను – మీ అమ్మాయి వాడు కోరుకున్న జీవిత భాగస్వామి – జీవితాలకి డబ్బు అవసరమే, కాని డబ్బే జీవిత సర్వస్వంకాదు – నా యీ అభిప్రాయంలో ఎప్పుడూ మార్పురాదు. ముహూర్తాలు పెట్టించండి” అంటూ లేచారు.
అందరి ముఖాల్లోనూ ఆనందం తాండవించిందా క్షణంలో.
మర్నాడే ముహూర్తాలు పెట్టించుకొచ్చి శివరామయ్యగార్ని యేకాంతంగా కలిశారు ప్రిన్సిపాల్ గారు – ” నన్ను క్షమించండి మాష్టారూ! అభిప్రాయాలెన్ని ఉన్నా మీలా పాటించడం చేతకాలేదిన్నాళ్ళూ. మనుషులలోని విజ్ఞానాన్ని, మంచితనాన్ని డబ్బుతో కొలవలేమన్నది నిజం. నేనారోజు ఆ స్థానంలో ఉండి అలా జవాబు చెప్పినందుకు సిగ్గుపడుతున్నాను. జీవితమనే చదువులో యీనాడు మీ దగ్గర ఓనమాలు నేర్చుకున్నాను. నా అభిప్రాయాలను నేను గౌరవించే స్థితికెదగాలని నిశ్చయించుకున్నాను. అందుకే నేనా కాలేజీ ఉద్యోగానికి రాజీనామా చేశాను”
నమ్మలేనట్లు అతని ముఖంలోకి ఆశ్చర్యంగా చూశారు శివరామయ్యగారు. ఆయన నయనాలు శాంతిగా, కాంతిగా మెరుస్తున్నాయి!
 
 
రచన :   వై.   శ్రీరాములు-అనంతపురం

సంస్కృతం నేర్చుకోవడానికి కొన్ని వేల సంవత్సరాల్ని వినియోగించిన మనం, ఆంగ్లం నేర్చుకోవడానికి కొన్ని వందల సంవత్సరాల్ని వినియోగిస్తున్నమనం మాండలిక పదాల్ని గమనించడానికి క్షణాలలో విసుగును ప్రదర్సిస్తున్నాం. మాండలికంలో రచనలు చేస్తే ఎంతమందికి అర్థం అవుతుందనే
వాదనలోనే మనం పయనించినంత కాలం ఆప్రాంత ప్రజల జీవనాన్ని ఆప్రాంత ప్రజల సంస్కృతిని ఆప్ర్రాంత ప్రజలకే దూరం చేసినవారుగా మనం మిగిలిపోతున్నాం.
 
వెంటనే అర్థం కావడానికే ప్రాధాన్యత జరుగుతోంది గాని ఈనాటికీ వెంటనే ఎంతమందికి సంస్కృత భూషితపదాలు, పద్యాలు అర్థమవుతున్నాయి.   ఎందరికి వెంటవెంటనే ఆంగ్లం అర్థమవుతోంది.   ఎందరికి వెంటనే కంటిచూపు తగలగానే ఎలక్ట్రానిక్స్ అర్థమవుతోంది.  ఆంగ్లంలో వున్న శాస్త్రాలన్నీ అర్థమయ్యే శాస్త్రాలుగా మనం చెప్పుకుంటున్నందుకు మన భాషపట్ల మనం శాస్త్రపరంగా ఆలోచించడం లేదన్నది సత్యం. ఆంగ్లం, స్పానిష్,  ఫ్రెంచి,  రూసీ పరభాషలకు ఇస్తున్న ప్రాధాన్యత మాతృభాషకు మూలమైన మాండలిక భాషకు, సాహిత్యానికీ ఇవ్వడానికి మాత్రం మనం వెనుకడుగేస్తున్నాం,  వేస్తూనే వుంటామన్నది పచ్చినిజం.
నాగరికత ముసుగులో విదేశీ ఆర్థికతకి ఇస్తున్న విలువ మన సంస్కృతికి సాంప్రదాయానికి మనం వీసమెత్తు కూడా ఇవ్వడం లేదన్నది స్పష్టం.
మాండలిక పదాల్ని రచనల్లో, శాస్త్రాల్లొకి తీసుకోవడానికి సంశయిస్తున్నంతకాలం వాటినుంచి కొత్త పదాల్ని రూపుదిద్దుకునే పాదాల్ని విస్మరిస్తున్నంతకాలం  మన సాహిత్యం మన అభివృధ్ధి ఎక్కడ వేసిన రాయి అక్కడే పాతేసిన విధంగా తయారవుతుందనడంలో సందేహం అవసరంలేదు.   ఇంకా లోతుగా గుంత తవ్వి సజీవభాషను పాతిపెట్టిపాతర వేసిన విధంగా జరుగుతుందనడంలో ఏమాత్రం సంశయం అక్కర్లేదు.
అమెరికాకి వెళ్లాలంటే, ఇంగ్లండ్ కి వెళ్లాలంటే మన పిల్లలకి నర్సరీనుండే అ, ఆ లకు బదులు
ఎ, బి, సి, డిలు -ఒకటీ రెండూ మూడులకు బదులు వన్, టూ, త్రీలు నేర్పించే  బళ్లలో (స్కూల్స్) వదులుతున్నాం.   అంటే ప్రాథమిక దశనుంచే ప్రథమాక్షరం నుంచే, ఆ భాషలో ప్రావీణ్యం సంపాదించి ఆ సాంకేతిక పరిజ్ఞానాన్ని అర్థం చేసుకునే దిశగా మన పిల్లల్ని శ్రధ్ధగా తయారు చేస్తున్నాం.   కాని మన ప్రాంతీయత, సంస్కృతి, సంప్రదాయం భాష విషయాల్లో మాత్రం మనం వీసమెత్తు శ్రధ్ధ్ద కనపరచకపోవటం వ్యక్తిత్వమే లేకపోవడంతో సమానం అన్నవిషయం గమనించకపోవడం ఆత్మహత్యా సదృశ్యం.   కేవలం ఆర్థికతమీదే.   ఆర్థిక అంశాలపైనే మన దృష్టి వుంది గాని సృష్టిలో మనం మన జీవితవిధానంపై ఏమాత్రం స్పష్ఠత లేకపోవడం కాదు, కనపరచకపోవడం దురదృష్టకరం.
ఆంధ్రదేశం నుండి మనపిల్లలు అమెరికా వెళుతున్నారన్న ఆనందం, అక్కడ లక్షలకు లక్షలు
సంపాదిస్తున్నారన్న మహదానందం, వెనుక అక్కడ మనవాడు తయారుచేసే సూత్రము (ఫార్ములా) ఉత్పత్తి(ప్రాడక్టు)ఆంధ్రదేశములో దిగుమతి చెంది మనమందరం ఎంత భారీగా మూల్యం చెల్లిస్తున్నామో మనం గమనించడం లేదు.
మన పిల్లలకు పరిజ్ఞానం తయారుచేసే విధానం ఉత్పత్తి చేసే సామర్థ్యం మనకున్నప్పుడు మన దేశంలో మన రాష్ట్రంలో మన పెట్టుబడులతో మనభూమిలో పండిన పంటలతో కడుపునింపుకుని మనభాషను విడిచిపెట్టి విదేశీ భాషను నేర్చుకుని మన దేశం విడిచి పరదేశం చేరి ఇక్కడ మన రాష్ట్రంలో చదువుకున్న చదువును పెట్టుబడిగా పెట్టి సంపాదిస్తున్నది ఎంతంటే ఒక్క శాతం కూడా లేదంటే ఆశ్చర్యపోనక్కర్లేదు.
ఒక సూత్రం (ఫార్ములా)తో ఒక ప్రాడక్టు ఉత్పత్తి కొన్ని సంవత్సరాలు అమ్మకాలు జరిపినప్పుడు ప్రపంచవ్యాప్తంగా అమ్మకాలు జరిగినప్పుడు ఆ వస్తువును వినియోగదారులు వినియోగిస్తున్నంత కాలం ఆ సూత్రము ఆ ఉత్పత్తి మీద ఎన్నికోట్లకోట్లు సంపాదిస్తారో ఊహించడానికి కూడా ఊహకందని విషయం.   అంటే ఒక వ్యక్తో లేదా పదిమందో కలసి ఒక(ఫార్ములా)తయారుచేస్తే దాని ఆధారంగా  (ఒక టీ.   వి, ఒక ఫ్రిజ్, ఒక సెల్, ఒక కంప్యూటర్, ఒకలాప్ టాప్) ప్రపంచవ్యాప్తంగా ఎన్ని
సంవత్సరాలు ఆ సూత్రంతో తయారయిన వస్తువు విక్రయించబడుతుందో, అందువల్ల ఎన్నికోట్లు ఆ దేశ వ్యాపారస్తులు ఆ దేశం ఎంత సంపాదిస్తుందో తలచుకుంటే విస్తుపోవడం మూర్ఛపోవడం ఒక్కసారే జరుగుతుంది.
మనం వినియోగిస్తున్న భాష మనకుగాక, మనచదువులు మనకు గాక, మాన బుధ్ధి, విజ్ఞానం, ఆలోచించే విధానం, ఆచరించే విషయపరిజ్ఞానం మనకు తీవ్రమైన నష్టాన్ని, మన ప్రాంతపు వనరులను సంపదలని మనకు గాక విదేశాలకే లాభం చేకూరిస్తున్న విషయం మనం అర్థం చేసుకోలేకపోవడం భవిష్యత్తును అంధకారంలోకి నెట్టేయడంతో సమానంగాక మనకు మిగిలేదేముంది.
ఆఅలను విస్మరించడం, ఎబిసిడిలను స్మరించడం.   ఒకటిరెండు మూడు పక్కనబెట్టటం, వన్ టూ త్రీ లను అక్కునచేర్చుకోవడం, అమ్మను మొత్తడం, మమ్మీని నెత్తికెత్తుకోవడం, మన కళ్లని మనం నమ్మలేకపోవడం, మరొకరి కాళ్ళకి అడుగులకు మడుగులొత్తడం, అచ్చమైన భాషను విడిచి స్వఛ్ఛతను కోల్పోయి స్వేచ్చని చేతులారా కాలరాసుకోవడం, పచ్చని అరణ్యాల సౌందర్యాన్ని విడిచిపెట్టి పచ్చకాగితాల్ని యేరుకునే జనారణ్యంలోకి ప్రవేశించాలనుకునే మనస్తత్వం వున్నన్నినాళ్ళు మనిషికి అవస్థ, భాషకు దురవస్థ తప్పదు.   ఈవ్యవస్థ రెండుభాగాలుగా వుండకతప్పదు.
ప్రజా బాహుళ్య భాషల్లో మాండలికం ప్రతి ఉత్పత్తిపై తన ముద్రను వేసుకునేంతవరకు వస్తువుల ధరలు తగ్గవు.  రచనల్లో ప్రాంతీయ జనజీవనాన్ని జీవితాన్ని మాండలిక భాషల్లో ప్రతిఫలించనంతవరకు సంపూర్ణ అత్య్త్తుత్తమ సాహిత్యం రావడం జరగదు.
ప్రాంతీయ భాష మాండలిక వినియోగం యొక్క ఉపయోగం ప్రతిఫలం సాహితీసాంస్కృతిక రంగాలకే కాదు, ఆర్థిక సాంఘిక సామాజికరంగాలకు ఎంతో ప్రయోజనకరం.   ఈవిషయంలో ప్రస్తుతం అత్యంత ప్రయోజనం పొందుతున్నది రాజకీయరంగమని మనం గమనిస్తే తెలుస్తుంది.  ప్రాంతీయ పార్టీలు పెట్టిన సందర్భంలో ప్రాంతీయభాషా వినియోగం, వక్తలు ప్రాంతీయభాషల్లో మనల్ని ఉత్తేజం పెంపొందించినట్టు మరే ఇతర జాతీయ, అంతర్జాతీయ భాషలు మనల్ని ఉత్తేజపరచకపోవడం మనం గమనిస్తూనే వున్నాం.   అయితే ప్రాంతీయ తత్వాన్ని జాతీయఅంతర్జాతీయ తత్వనాయకత్వంతో ముడివేసుకుని అనుకరించినప్పుడే పార్టీలు, నాయకులు విఫలమవడం మనం గమనించవచ్చు.   ఈ విషయంలో ఇంతవరకు తమిళనాడు చేస్తున్న ప్రయోగం, భాష, సంస్కృతుల పరంగా చేస్తున్న అధికార వినియోగం ఆదర్శం.
వ్యక్తిత్వమన్నది తాము ప్రవచించే ప్రాంతీయభాషలోనే వుందని గమనించిన నాయకులు మరో జాతీయపార్టీని కాని వారి నాయకుల్ని గాని శాసిస్తూ తమకు అవసరమైన ఆర్థిక పరిపుష్టిని ముక్కుపిండి మరీ వసూలు చేస్తున్నస్థితిని మనం చూస్తున్నామన్నది మనమెరిగిన పచ్చినిజం.
ఒకరికొకరు అధికారాలు, విజయాలు ఇచ్చుకుంటారు, పంచుకుంటారు గాని మరే జాతీయపార్టీకి తమవిజయాన్ని పట్టం కట్టరు.   విడిగా అయిదుగురు నూరుగురు వారిలోవారేగాని, ఎవరైనా ఎదురు పడితే నూట అయిదుగురు అన్న సత్యం తమిళనాడు ప్రాంతీయత, భాష, సంస్కృతి సాధించిన అత్యున్నత అపూర్వవిజయం.
సాహిత్యం అన్న విషయానికొస్తే అది ప్రజలకు సంబంధించిన అంశంగా గాక సాహితీపరులకు
సంబంధించిన అప్రస్తుత విషయంగా ప్రజల మనోభావాల్లో నాటుకొనిపోయింది.   ఒక విషయాన్ని చెప్పిందే చెప్పడం, కొత్తగా చెప్పలేకపోవడం, నూతనపదాల నిర్మాణంతో నిర్మించకపోవటం
జరుగుతోంది, కారణం నాగరికత ముసుగులో పట్టణభాషను వినియోగించడంతోనే సాహిత్యానికి తీరని ద్రోహం జరుగుతోంది, గ్రంథస్థ పదాల్ని అటుఇటు మార్చి అప్పడప్పుడే మార్చి చెప్పడం వలన నీరసంగా, నిర్వీర్యంగా సాహిత్యం తయారయ్యింది.
ఒకపదానికి అయిదు పర్యాయపదాల కంటే ఎక్కువవాడడానికి మనల్ని మనం వెతుక్కునే
స్థితి వస్తుండటంతో వాక్యం నూతనంగా బలంగా ఎలా రూపొందుతుందో అర్థంకాదు.   కాబట్టి చెప్పిందేచెప్పడంతో వినడానికి, చదవడానికి ప్రజలకి మనస్కరించకపోవడం జరుగుతోంది.   ఒకే భావాన్ని సూటిగా స్పష్టంగా చెప్పదలుచుకున్నప్పుడు ఆ భావతీవ్రతకు అవసరమయ్యే భాషాపటిమ కూడా అంతే బలంగా వుంటే తప్ప ఆవాక్యానికి జవసత్వాలు కలగవు.   బాణం ఎంత పదునుగా వున్నా విల్లు బాగా వంగినప్పుడే దూరంగా వున్న లక్ష్యాన్ని బాణం ఛేధించగలదు.   వీక్షణం వుధృతమయినప్పుడు అక్షరం తీక్షణమయినప్పుడు రెండింటి కలయికతో భావం మన గుండెను బలంగా తాకక తప్పదు.   ఆ విషయంలో మాండలికాల్ని ఉపయోగిస్తే వాక్యానికి ఎంత బలం చేకూరుతుందో చెప్పక్కర్లేదు.
చంద్రున్ని ఒక సందర్భంలో వినియోగించుకునేటప్పుడు “నెలవంక” “జాబిలి” “శశి””చందమామ” అని ఆ వెలుగును “వెన్నెల” ” పున్నమి” అని వాక్యనిర్మాణంలో వుపయోగించు కోగలమే గాని ఇతరత్రా వేరేపదాలు పర్యాయపదాలు ఏవైనా వుంటే సంస్కృతం నుంచి ఒకటో రెండో అయిదోపదో దిగుమతి చేసుకుంటామే గాని ఇతరత్రా మన ఊహలకే అందని స్థితిలో వుంటాం.   మన చదువుల్ని రాతల్లో కోతల్లో అంతవరకే వినియోగించుకునే బందీలమై పోతాం.
ఈ విషయంలో విచిత్రమేమంటే నెల్లూరు జిల్లాలో వున్న జాలర్ల మాండలిక భాషలో చంద్రునికి నూటాయాభై పదాలు పర్యాయపదాలు వున్నాయని తెలిసి ఆశ్చర్యం, ఆనందం కలిగింది.   ఇక్కడ ‘చదువుకొన్న’వాడికి ‘చదువుకున్న’వాడికి అక్షరాలా చదువు లేనివాడికి తేడాఎంతుందో తెలుస్తుంది.   మనపాఠశాలలు, మన కళాశాలలు, మన విశ్వవిద్యాలయాలు సాహిత్యాన్ని కాపాడటానికి ఏమాత్రం పనికి రావని తెలుస్తుంది.
ఒక వృత్తిలో ఒక్క పదం నూటాయాభై పదాలుగా లభిస్తున్నప్పుడు వివిధవృత్తులలొ ఆ ఒక్క పదం ఎన్నివేల పదాలుగా ఎన్ని లక్షల పర్యాయపదాలుగా విస్తరించివుంటుందో వూహిస్తే ఆ పదాల్ని మనం  సాహిత్యంలో శాస్త్రాల్లో వినియోగిస్తే ఎంత అద్భుతమైన సాహిత్యాన్ని, శాస్త్రాల్ని సృష్టించవచ్చో
నిర్మించవచ్చో తలచుకుంటే ఒళ్ళు జలదరిస్తుంది, కళ్ళు మిరుమిట్లకు లోనవుతుంది.   శతకోటికాంతి పుంజాలతో    శరీరం సర్వస్వం వెలుగుమయమవుతుంది.   ఒక సాహిత్యకారునికి, ఒక శాస్త్రజ్ఞునికి ఒక చరిత్రకారునికి ఇంతకంటే ఏం కావాలనిపిస్తుంది.   నిజమైన సాహితీపరునికి, శాస్తజ్ఞునికి ప్రజల్ని, ప్రజాజీవితాల్ని ప్రేమించేవారికి పదసంపద కంటే ధనసంపద ఏపాటిది?
ఒక వాక్యాన్ని నిర్మించే దశలో అయిదు పదాలకన్నా నూటాయాభై పదాలు మనముందు కదలాడుతూంటే ఎంత ఆనందంగా వుంటుందో ఆ అనుభూతిని అందంగా ఆవేశంగా విడుదల చేసేందుకు ఆస్కారముంటుందో ఊహిస్తేనే హృదయం ఉక్కిరిబిక్కిరి అవుతుంది.   .   కెవ్వుకేక.
ఒక కత్తిని పదును(సాన) పెట్టేటప్పుడు బండకేసి రాయికేసి అయిదుసార్లు తీటితే ఆకత్తి ఎంత పదునెక్కుతుందో వాక్యమూ అంతే!అంతేకాదు మాండలిక  పదాలతో తయారయిన భాష, సాహిత్యానికే కాదు,  సాంస్కృతిక,  రంగానికే కాదు భౌతిక, రసాయనిక, సాంకేతిక, వైజ్ఞానిక ఆర్థిక సకల శాస్త్రాలకు అంతే గొప్పగా వుపయోగపడుతుంది.   మాండలికం అన్ని శాస్త్రాలలో అలవొకగా యిమిడిపోతుంది.   అన్ని శాస్త్రాలకి అనువైన భాష మాండలికమే.   ఎందుకంటే మాండలికం ఆకాశమంత విస్తృతం కాబట్టి.
మర్రి చెట్టుకు ఊడలే వేళ్ళుగా, వేళ్ళే ఊడలుగా విస్తరిస్తూ పోయే తత్వమున్నట్టే వ్యావహారిక భాషలో మాండలికం వుపయోగిస్తే సాహిత్యం మహా వృక్షంగా తయారవుతుంది.  మాండలిక పదాల సేకరణతో పాటు వినియోగం అత్యవసరం.  అందుకు ఇప్పటికే ఆలస్యమయిందని గ్రహించి భాషను మహోద్యమ ప్రాతిపదికన మాండలిక భాషను వినియోగంలోకి తీసుకురావాలి.   మారుమూల పల్లెల్లో కొందల్లో కోనల్లో అడవుల అణువణువులో వున్న అన్ని పదాల్ని వెలికితీయాలి. విస్తృతమైన పరిశోధన మాండలిక పదాలపై పరిశోధన జరిపినప్పుడే భాషకు భావనికి ప్రాంతానికి అభివృధ్ధికి ఆర్థికతకి మనం మంచిచేసిన వారమవుతాం.
మాండలికాల్ని భాషాశాస్త్రాల్లో, సాహిత్య రచనల్లొనే కాక భౌతిక, రసాయనిక, వైజ్ఞానిక, వైద్య, సాంకేతిక, ఆర్థిక ఒక్కటేమిటి సకల శాస్త్రాల్లో వినియోగించినప్పుడే మనం మన ప్రాంతాన్ని మనల్ని అభివృధ్ధి పరచుకున్న వారమవుతాము, లేదంటే పరభాషా బానిసలుగా భావస్వాతంత్ర్యం లేని అస్వతంత్రులుగా, పరాధీనులుగా,  విదేశీగడప ముందు  దీనులుగా అన్ని విషయాల్లో పేదలుగా బ్రతకాల్సి వస్తుంది.   ఆర్థిక, సాంస్కృతిక, సాహిత్య అభివృధ్ధిని పొందాలంటే పద్దెనిమిది కోట్లమంది తెలుగుప్రజలు ముప్ఫై ఆరు అరచేతులమధ్య మాండలిక  పదాల అఖండ జ్యోతుల్ని ఆరిపోకుండా కాపాడుకోవాలి.   రైతు పంటని, తల్లి గర్భాన్ని నిరంతరం జాగురకతో, ఎరుకతో శ్రద్ధగా చూసుకున్న విధంగానే మాండలికాన్ని  మనం చూసుకోవాలి.
వై.   శ్రీరాములు-అనంతపురం
99856 88922
 

రచన : డా. వి.వి.రాఘవమ్మ
భారతీయ సాహిత్యమునందేగాక విశ్వసాహిత్య వీధులలో కూడా  రామాయణం మహేతిహాసంగా నిస్తుల ప్రాశస్త్యాన్ని సంతరించుకున్నది.  వాల్మీకి మహర్షి ఉత్తమ ఆదర్శానికి ఉదాత్త దర్శనానికి ఇది ప్రతిరూపం.  అవతారపురుషులలో ఉత్తముడు, ఉదాత్తుడు అయిన శ్రీరామచంద్రుని అపురూపమైన చరితం.  రామాయణం ప్రపంచితమైనది.  “సీతాయాశ్చరితం మహత్”అని వాల్మీకియే ప్రవచించాడు. సీతారాములిద్దరు ధర్మకర్మల్ని ఆచరించి చూపారు.  నాటి నుంచి నేటివరకు అగ్రతాంబూలం అందుకుంటున్నారు. రాముడు ఆచరించినట్లు,శ్రీకృష్ణుడు ప్రభోధించినట్లు చేయండని విజ్ఞుల విజ్ఞాపన. గీర్వాణ భాషలో మధురాక్షర సమన్వితమై కావ్యంగా ప్రాశస్త్యాన్ని గడించినదీ ‘రామ’ఆయానం.
 
“కూజంతం రామరామేతి మధురం మధురాక్షరమ్
ఆరుహ్య కవితాశాఖాం వందే వాల్మీకి కోకిలమ్”
 
అంటూ ఆదికవికి అభివందన చేయడమేగాదు ఎందరో శ్రీరామ కథామృతాన్ని ఆస్వాదించి రచనలు చేశారు. చేస్తూనే వున్నారు. ఇక జానపదుల రచనలవి లెక్కకు మిక్కిలి. సీతారాములను తల్లిదండ్రులుగా భావించి కీర్తించారు. “పాఠ్యేగేయేచ మధురమ్మని”తంత్రీలయ సమన్వితమని పేరుగాంచిన ఈ కావ్యం ప్రాక్పశ్చిమాల్లో కూడా  ఇంతే వైవిధ్యాన్ని,వైశిష్ట్యాన్ని కలిగి వున్నదని ఎందరో భావించారు. కారణం ఇది భారతీయులకు జీవనాడి వంటిది. భారతీయ సంస్కృతీ సంప్రదాయాలకు,నైతికవిలువలకు కాణాచి.
 
రామకథా రచయితలెందరో అయినా రచయిత్రులు కొందరే. అందరిలో “మొల్లమ్మ”రచన అగ్రగణ్యం. తెలుగు సాహిత్యాన్ని తేనెలూరు తీయనిమాటలతో ముద్దులొలుకు గద్యపద్యాలతో ‘చంపూ’కావ్యంగా మలచినది. తాను పలికిన పలుకులు తెలుగుమాటల మాధుర్యానికి ఎంత సన్నిహితమో చూడండి.
 
“కందువ మాటలు సామెత
లందముగా గూర్చి చెప్పనది తెలుగునకుం
బొందై ఎఉచియై వీనుల
విందై మరి కానిపించు విభుదుల మదికిన్”(పీఠిక18)
 
అంటుంది మొల్ల.  . సాలంకారంగా పాండితీస్ఫోరకంగా, పాత్రౌచిత్యంగా అలతిపదాల్లో అనల్పార్థ రచనావిభవంతో వ్రాసి ప్రౌఢ కవుల సరసన నిలచిన ఏకైక రచయిత్రి గడుసుదనంతో పాఠకులను ప్రశ్నిస్తుంది.  రామకథనే ఎందుకు చెప్పాలి అంటారేమోనని ఇలా అంటుంది.
 
“ఆదరమున విన్నగ్రొత్తయై లక్షణ సం   — విన్న గ్రొత్తయై మధ్య అరసున్నా ఉండాలి
పాదమ్మై పుణ్యస్థితి వేదమై తోచకున్న వెర్రినె చెప్పన్”–వెర్రినై అన్నపుడు బండిరా ఉండాలి
 
అంటూ వితర్కించినది. 24వేల శ్లోక పరిమితమైన రామకథను కేవలం వేయిపద్యాలు కూడాలేని సంక్షిప్త రచనలో కుదించినది. కథనెక్కడా కుంటుపడనీయలేదు. అగస్త్యుడు సముద్రజలాలను పుడిసిలించినంత గొప్పపని యిది. పైపెచ్చు మార్పులు చేర్పులు కూడా . వాల్మీకేతరాలు,సమకాలీన కావ్యమర్యాదలు ఉన్నాయి. ఇవి ఆమె చాతుర్యానికి స్వతంత్రభావస్ఫోరకానికి నిదర్శనం. వాల్మీకంతో మొల్ల  కవితను అనుసంధించి సీతమ్మ చరిత్రను పరిశీలించుట ఆ వ్యాస ముఖ్యోద్దేశం.
 
సాహిత్య చరిత్రలో స్థూలంగ స్త్రీపాత్రలు,పురుషపాత్రలని విభజన వుంటుంది. వీటిలో మరల ప్రధాన,అప్రధానాలుగా  విభజన కథానాయిక సీతపాత్ర ప్రధాన పాత్ర. ఆమె స్వరూప స్వభావ వర్ణనలతో చర్చించుకుందాం. ముఖ్యంగా వాల్మీకి (ఇక్కడ బు ఈ రుషి ఉండాలి)రుషి తనకావ్యపాత్రలకు ప్రాణప్రతిష్ఠ చేశాడు. అందుకే నేటికీ ఆదర్శమైన ప్రతిబింబాలుగా నిలిచివున్నాయి. బహుపాత్ర సమన్వితమైన రామకథలో  పాత్రల మనస్తత్వాలను వివిధదశలలో సునిశితంగా తెలిసికోవాలంటే వాళ్లకు రామాయణ కావ్యమే పెన్నిధి. శ్రీరాముడి విజయానికి కారకులైన స్త్రీలెందరో వున్నారు. వారందరిలో సీత ప్రథమురాలు. ఆమె లేనినాడు రామాయణమే లేదు. “ధర్మాదర్థశ్చకామశ్చ నాతిచరామి”అనే ధర్మ సూత్రాలను దృఢంగా బిగించినపుడు నడుమచిక్కి నలిగిపోయే కోటానుకోటి వ్యక్తులలో సీతమ్మ కూడా  ఒక్కతే”అంటారు రాళ్లపల్లి అనంతకృష్ణశర్మగారు. చాలమంది ‘సీత’అనేపేరు తమపిల్లలకు పెట్టుకోవడానికి భయపడతారు. ఆలోచిస్తారు. ఆమె పేరులో వున్న పరమార్థాన్ని గాని ఆమె గుణశీలాలను గాని తెలియని అర్భకులే అట్టివాళ్ళు అనడం తప్పుకాదేమో!మానవజీవనవిధానంలో అనుకోని అవాంతరాలు,అందునా కుటుంబంలోని,పరిసరాలలోని వ్యక్తులవల్ల ఎదురయ్యే భయానకమైన సన్నివేశాలు నిరంతరం వుంటూనే వుంటాయి. వాటిని ఎలా అధిగమించాలో,ఆచరించాలో అనుభవించాలో స్వానుభవంతో లోకాలకు సాటిచెప్పి కీర్తికిరీటాన్ని ధరించిన దంపతులు సీతారాములు. పుటపాక బంగారాలు,పరస్పర భావసంఘర్షణలతో దివ్యసందేశాత్మకమై వెలిగినది. నిత్యస్మరణీయమైనది సీతచరిత.
నిత్యనవీనం,అనంతం అయిన కాలవాహినిలో యుగాలు గడచినా మానవసమాజంలో ఆదర్శవంతంగా నిలచిన పాత్రలు కేవలం కావ్యనాయికానాయకులే గాదు శ్రీరాముడిని కర్తవ్యోన్ముఖుణ్ణి చేసిన ఖ్యాతి స్త్రీపాత్రలెన్నింటికో దక్కినది.  ధరమేవ జయతే అని ధర్మానికి జయం అధర్మానికి నాశనం తప్పదని నిరూపించిన పాత్రచిత్రణలు. నిరపరాధులెలా నిందల పాలౌతారో,భోగశీలురు త్యాగశీలులు కావలసివస్తుందో నిరూపించినది. ముఖ్యంగా సీత తన ప్రాతివత్య ధర్మం చేత అధర్మానెదిరించడానికి ఎలా కడగండ్ల పాలయినదో చక్కగా నిరూపించినదీ కావ్యం. శ్రీరామ చరితలో నాయికయే గాని,ఒక మహేతిహాసాన్ని సృష్టించిన దివ్యపాత్ర ఆమెది. ధర్మాచరణ వైశిష్ట్యమే ఆమెను అంతటి ఉన్నతపథానికి చేర్చినది. ఇది లోకవిదితం. ఆమె నిర్వహించిన భూమిక అంతటి దివ్యమైనది.
ఆమె భారతీయ సతీత్వానికి మాతృత్వానికి ప్రతీక. గృహయజమానికి సర్వశుభాలు అందించిన గృహిణి. అనుకూలవతి ఆదర్శమూర్తి. పుణ్యభారతంలో పూత చరితలలో మేటి. ఇది వాల్మీకి,మొల్ల రామాయణాల తులనాత్మక పరిశీలన. ఐతిహాసిక,కావ్యనాయిక గానే గాదు సమకాలీనమైన ప్రబంధ కావ్యనాయికా లక్షణాలను గూడ జోడించి రచన చేసినది. వర్ణనామిళితమైన హరివిల్లు జీవన ఔన్నత్యంతో కూడిన సంస్కృతీ సంప్రదాయబద్దమైనది. సాంఘిక మర్యాదలకు, సమిష్టి కుటుంబపు తీరుతెన్నుల కపురూప కల్పన కావ్యత్వాన్ని సంతరించుకున్నది,రసానంద జనకమైనది.
శాస్త్రకావ్యార్ధ ప్రతిబింబితమై ఒప్పుచు ఆమె జీవితవృత్తమే ఒక ఇతిహాసమైనది. చరిత్రపుటల్లో చెరగని శిలాక్షరమైనది. అట్టి సర్వలక్షణ సంపన్న ఇతిహాసిక నాయిక జనకజ. లాక్షణికులు చెప్పిన స్వీయాది నాయికా భేదాలను పరిశీలిస్తే సీత స్వీయనాయికా లక్షణోపేత.
“సంపత్కాలే విపత్కాలే యానముంచతి వల్లభం
శీలార్ణవ గుణోపేత సా స్వీయా పరికీర్తితా”
అంటూ భరతుడు స్వీయనాయికను పరిచయం చేశాడు. కష్టసుఖాది ద్వందాల్లో రుజువర్తనం (ఇక్కడ బు ఈ రు ఉండాలి)కలిగి సఛ్ఛీల సద్గుణాలతో నాథుని అనుసరించి నడుచుకునే స్త్రీమూర్తి
సీత స్వీయనాయిక. వలదని వారించినా రాముని మునివేషధారణ తానుకూడా  స్వీకరించి వనగమనం చేసినది. పురుష చిత్తమెరిగిన గుణశీల. ఉత్తమ స్త్రీ ప్రవృత్తికిది తార్కాణం.  సాధారణంగా కావ్యనాయిక శృంగార రసతపస్విని. అట్టి రసానందంతో మునిగిలేదు.  పతిఅనురాగాది జీవితానుభవాలతో సీత ముగ్ధ,మధ్య,ప్రౌఢాది నాయికా భేదాలెన్నిటినో పొందుపరచుకున్న సంపూర్ణ వ్యక్తిత్వం గల స్త్రీ. శక్తివంతం,స్వయంప్రకాశం కలది. శక్తిసామర్థ్యాలతో శాస్త్రజ్ఞాన సంపదలతో కావ్యలక్షణాలన్నింటిని పుణికిపుచ్చుకున్నట్టిది. జనకరాజపుత్రిగ,దశరథమహారాజు కోడలిగా రామభధ్రుని యిల్లాలుగా తన స్థితిని భద్రపరచుకున్న వనిత,రావణ మారణ సంగ్రామానికి నాంది అయినది.
 
ప్రతినాయకునిచే అపహృతయై సంఘర్షణ సమావేశాలకు మూలమైనది. స్వధర్మపాలనలో బద్ధకంకణ,లోకోత్తర సౌందర్యమే గాదు,లోకధర్మాలను ప్రతిష్ఠించినది. స్వాధీనపతికయై,ధీరాధీరయై తరతరాలలో కీర్తింపడుబచున్నది. అనుపమాన గుణాలంకారశోభిత,అసమాన శక్తిస్వరూపిణి,లోకపూజ్య అయోనిజ పవిత్రతకు పరాకాష్ఠ దివ్యాంశతో కూడిన క్షత్రియకాంత.
 
త్రిలోక సుందరి.  వీర్యశుల్క.  ఏకపత్నీవ్రతుడైన రాముడిచే ఆరాధింపబడినది. పతిపరాయణ,నిత్యానపాయిని. తాను తరించి అతడిని తరింపచేసినది.  స్త్రీలు అబలలని శారీరకశక్తిని బట్టి అంటారు. అవసరమైన వేళలో నైతిక,మానసిక బలప్రదర్శనలు చేయగల సబలలని ఎందరో నిరూపించుకున్నారు. మన సీతమ్మ కూడా  అలాంటి ధీరవనితయేనని నిరూపించుకున్నది. ఈ సతి వ్యక్తిత్వాన్ని మొల్ల రామాయణంలో సంపూర్ణంగా తెలియడానికి అవకాసం తక్కువ. సంక్షిప్త రచనగదా!వాల్మీకి ఋషిమాత్రం సంపూర్ణంగా కావ్య్నాయికా గుణశీలవర్ణన చేసి చూపాడు. వాల్మీకి రచనయే ఆధారమైనది. అయోధ్య సుందర,యుద్ధ యిత్యాదులలో ఆమె మానసిక రూపాన్ని చక్కగా తెలిసికోవచ్చును.
 
ఆమె లౌకిక జ్ఞానసంపదకు విచక్షణతో కూడిన మర్యాదలకు,ఆలోచనలకు ధర్మాధర్మా ప్రసంగాలకు నెలవు. వ్యక్తిత్వానికి నికషోపలం ఈ కావ్యం. అరణ్యంలో,అశోకవనిలో రావణునితో భాషించిన తీరు ధీరత్వానికి,ధృఢసంకల్పానికి,పవిత్రభావాలకు ఆలవాలం. హనుమంతునితో మాట్లాడిన విధం పశ్చాత్తాపానికి పరాకాష్ఠ. పూత చరితకు నిదర్శనం. పతిని అనుసరించి అడవులకేగినది గాక బంగారులేడిని కోరి మరికొన్ని కష్టాలు తెచ్చుకున్నది. మానవజీవన వాహినిలో ఎదురయ్యే ఒడిదుడుకులను అనుభవించి జీవితమంటే ఏమిటో వివరించినదనవచ్చు. ఉచితానుచిత సంభాషణ చేయగల జ్ఞాని. సమయస్ఫూర్తితో ప్రవర్తించగల నేర్పు,ఆత్మ ఔన్నత్యం, కర్తవ్య ప్రబోధం చోట కఠినంగా మాటాడి ధర్మపరిరక్షణ చేయగల కౌశలం. ఎన్ని తెలిసినా “బుద్ధిఃకర్మానుసారిణీ” అన్నట్లు మాయలవాడి మాటలు నమ్మి భిక్షపెట్టి మోసపోయినది. స్త్రీ సహజ చిత్తవృత్తిని పలుతావుల వాల్మీకి చక్కగా నిరూపించాడు. 
 
ఆమె పతిపరాయణ. భర్తతో కలసి జీవించడమే సతీధర్మమని చాటిన యిల్లాలు. “అనన్యారాఘవేణాహం భాస్కరేణ ప్రభాయథా’సూర్యుని చుట్తి వుండే కాంతిపుంజం వలె తాను తన రాముడిని ఏ స్థితిలోనూ విడిచి ఉండలేనిది. జీవితంలో భార్యకు గల భాగస్వామ్యాన్ని నిర్దేశిస్తూ అడవికి రావలదనిన రాముడికి హితోపదేశం చేసినది. నొప్పించి అయినా చివరకు ఒప్పించే చతురుపాయశాలిని. హితైషిణి. బానిసను గాదు భాగస్వామిని అని నిర్దేశించిన దేశిక. రాజస ప్రవృత్తి కంటె కర్తవ్యపాలన,ధర్మదీక్షా,వాక్పటుత్వం ఆమె లక్షణాలుగ నిరూపించుకున్నది. రాజసతామసాహంకారాలు మృగ్యం. 
 
“నేదానీం త్వదృతే సీతే స్వర్గోపి మమరోచతే”అంటూ ఆమె అనురాగాన్ని అభినుతించాడు రాముడు.
సాత్వక గుణసంపన్న గదా!అత్త కౌసల్య తనకొడుకును అరణ్యవాసంలో జాగ్రత్తగ చూచుకొమ్మని స్తీజనోచితబుద్ధిని  వివరిస్తుంది. నెమ్మదిగా కౌసల్యను అనునయించి ఆమె ఆంతర్యాన్ని అవగాహన చేసుకుని ప్రశాంతంగా సంభాషిస్తుంది. అనార్య అయిన స్త్రీని కానని వివరించినది. భర్తకు దూరమైన భార్యజీవితం శోభాయమానం కాదని  అనార్య్లులైన స్త్రీలు మాత్రమే భర్తను కష్టాల్లో వదిలి వుంటారని కులస్త్రీలు అలా చేయరని అనార్యలతో తనను పోల్చవలదని హెచ్చరిస్తుంది. ఇక్కడ వినయం గోచరించినా అత్తగారిమాటలకు తనమనసు నొచ్చుకున్న తీరును మెత్తగా వివరించినది జానకి. సీతాదేవి హృదయ ఔన్నత్యం ఎలాంటిదో అర్థం అవుతుంది. ఏ కావ్యనాయికలో కనిపించని రమణీయ సంభాషణ యిది. పరిణిత మానసిక ప్రవృత్తి అదే ఆమె హృదయ సౌందర్యం.
 
మొల్ల తనరామాయణంలో స్వీయనాయికా లక్షణాలతో ప్రకాశించే సీత ప్రవర్తనలకు అవకాశమే కల్పించలేదు. సీత హృద్గ్తత భావాలకు వాల్మీకి రామాయణం నీరాజనం పట్టినది. స్త్రీజనుల పట్ల వాల్మీకికి గల ఆదరణ అంత గొప్పది. మొల్ల కాలం నాటికి సామాజికమార్పులు కలిగి వుండవచ్చునేమో!తాను రచయిత్రి అయికూడా  సామాజిక వ్యవస్థను ధిక్కరించు ధైర్యం లేనిదై వుండాలి. స్త్రీకిసమానత్వాన్ని కల్పించి ఆ వ్యక్తిత్వ నిరూపణ చేయలేకపోయినది. సీత రాముడితో కౌసల్యతో  సంభాషించిన విధం ఆమె హృదయౌన్నత్యానికి నిదర్శనం. ఇలాంటి తావుల్లో సంభాషణల్లో తావు కల్పించకపోయినా శ్రీరాముని ఆంతర్యమెరిగి ప్రవర్తించిన స్థ్తితి ఆమెది. ఇంగితజ్ఞానసంపన్న అని తెలియును. “శ్రీరాముడు రాజచిహ్నంబు త్యజించి”అనే మాటలలోనే గ్రహించగలిగినదై  “తోడం జనుదేర”(మొ. రా అ30ప)ఇలాంటి పట్టున సంక్షిప్త సీత పాత్రచిత్రణకు కొంతలోటు తెచ్చినది. ఆత్మజ్ఞాన వికాసం ఆత్మీయతానుబంధం పరిచయమవుతున్నాయి.
 
వశిష్ఠాది ఆర్యజనుల,భరధ్వాజ,అత్రి వంటి మహర్షుల,అనసూయాది పతివ్రతల మన్ననలు అందినది సీత. ప్రశంసాపాత్ర క్లుప్తంగా చెప్పినా ఆమె ప్రవృత్తిని సూచించడం గమనార్హం.
 
పతిని గౌరవించి గౌరవించబడినది. భర్తను కార్యసాధనకు పురమాయించి కర్తవ్యపరాయణ అయినది. పతి ఆంతర్యం తెలిసి అడవికి బయలుదేరినదేగాని అయోధ్యలో ఆమెనెవ్వరు వెళ్లమని చెప్పినట్లు తెలియరాదు. అది ఆమె త్యాగశీలానికి ఋజువు. “సదాశాంత సదాశుద్ధా గృహఛ్ఛిద్ర నివారిణీ”అయిన సీత గృహఛ్ఛిద్ర నివారణకై భర్తను అనుసరించినది.
 
“సీతా సత్యాచరుక్మిణీ”అని లక్ష్మీ సహస్రనామస్తోత్ర కదంబంలో మహాదేవిగా ప్రస్తుతించబడుతుంది. ఒక దివ్య
శక్తి స్వరూపిణి. ఆధ్యాత్మరామాయణంలో కూడా “ప్రణవ ప్రకృతి రూపత్వాత్సాసీతా ప్రకృతిరుచ్యతే”(ఆ. రా. పు,48,49)
 
సీతయనగ ప్రకృతి. అంటే శక్తి. శ్రీరాముడు పురుషుడు. చిత్తు ఈ చిచ్చక్తుల సమైక్యరూపమే రామ లేక రామాచరితం అని నిరూపించబడినది.
 
“ప్రణిపాత ప్రసన్నాహిమైథిలీ జనకాత్మజా”(వా. రా. సుం. కాం. 46,47)అన్న వాల్మీకి వాక్కులు కూడా  దేవీత్వ ప్రతిపాదనమే. దయాదాక్షిణ్యాల నిలయమాతృ వాత్సల్యానికి మాతృక. చెరబట్టిన రావణుని కూడా  రక్షింపదలచి రాముణ్ణి శరణు కోరమని హితవుపదేశించిన క్షమాగుణసంపన్న. ఈ విషయంలో మొల్ల ఆమె దాక్షిణ్యాన్ని నిరూపించక రావణుని ఉపేక్షించిన తీరు వర్ణించినది. ఉపేక్షించినా లోక కంటకమని ఆమె నిర్దాక్షిణ్య హృదయంలోని నిష్ఠూరాలకు తావిచ్చినది.
 
“ఆరూఢ ప్రతిమాన విక్రమ కళాహంకారతేజోనిథిన్”(మొ. రా. సుం67ప)అంటూ రాముణ్ణి కీర్తిస్తూ ధీరాతిధీరగ పలికినది సీత,ప్రౌఢవచోప్రగల్బ్యయై నిర్జన వనంలో రావణుని తిరస్కరించినది. స్త్రీ హృదయానికి మొల్ల దర్పణం పట్టినది. చిఛ్చక్తుల అవినాభావ సంబంధమైన సత్యదర్శన నిరూపణమే రామాయణంలోని సీతాదేవి పాత్రచిత్రణం. రావణుడు చిత్తును వదలి శక్తిని చెరపట్టాడు. అతడి చెల్లెలు శూర్పనఖ శక్తిని వదిలి చిత్తును చేపట్టినది. ఇద్దరికి భంగపాటు తప్పలేదు.
 
“ప్రణిపాత ప్రసన్నాహిమైథిలీ జనకాత్మజా”అని వాల్మీకి నిరూపణ ఆదికావ్యంలో గదా!ఆమె కేవలం మానవమాత్రురాలు గాదు. దివ్యశక్తి అని విశ్వనాథ వారి వాణి కూడా  వినిపించినది. ఉపనిషత్తులు కూడా  సీతారాములను పరతత్వ రూపాలుగా శక్తివంతులుగా వర్ణించాయి. దైవాంశాలను అంతర్నిబిడంగా పోషించారు కావ్యకర్తలు.
 
దేవీభాగవతం కూడా  సీతమ్మను శక్తిస్వరూపిణిగానె నిర్ణయించినది. గాయత్రీరూపమే సీతగా మూర్తీభవించినదట. “మందా హిమవతఃసృష్ఠేగోకర్ణే భద్రకళా. చిత్రకూటే తథాసీతా వింధ్యే వింధ్యాధికారిణీ”(దేవీ భాగవతం). గాయత్రీపటలమందలి అష్టోత్తర శతనామాలలో సీతనుద్దేశించి
 
“శుభ్రాంశవాసా సుశ్రోణీ సంసార్ణవతారిణీ సీతా(160)”సర్వాశ్రయా సంధ్యాసఫలా
సుఖదాయినీ వైష్ణవీ విమలాకాలా మహేంద్రా మాతృరూపిణీ”
 
అని దేవీ భాగవతకర్త గాయత్రీ నామావళిని ిర్దేశిస్తూ(12సం 6వ ఆధ్యా)”జాతరూపయయీ జిహ్వ జానకీ జగతీజరా”(57శ్లో)దండకారణ్యా నిలయాదండినీ దేవ పూజితా మానవీ మధు సంభూతా మిథిలాపురవాసినీ”(124శ్లో),రామచంద్ర పదాక్రాంతా రావణఛ్చేదకారిణీ(137శ్లో)వ్యాసప్రియా వర్మధర్మావాల్మీకి వరసేవితా(144శ్లో)అని షోడశి18వ పుటలో సీత పరాశక్తి రూపాన్ని స్పష్టపరచినది. అశోకవనిలో ధ్యానసంలగ్నమానసయైన సీతను గూర్చి వాల్మీకి సుందరకాండలో ‘కృశాంమలిన దిగ్దాంగీం విద్యాంప్రతిపదీమివ(సుం. కాం. 15-35)ఇందులో “విద్యా”అనే శబ్దం పరాశక్తి అనే అర్థాన్ని తెలియజేస్తున్నది. విజ్ఞులకు విదితమే ’విద్యాయైనమః అని లలితాసహస్రం. ప్రతిపత్తునాటి విద్యయంటే పరాశక్తి అని సౌందర్యలహరిలో కూడా  ఉపమించడం చాల తావుల్లో పరిచయమవుతున్నది. “అవ్యక్తరేఖామివ చంద్రరేఖ” అని(వా. సు. కాండ 5స 26శ్లో)వాల్మీకులు. అవ్యక్తాయైనమఃఅంటూ లలితసహస్రనామావళి ప్రసన్న తారాధిపతుల్యదర్శన అని కూడా  వాల్మీకియే నిర్ణయించాడు. రావణుడు మనసుపడ్ద సీతావర్ణనలివి (సు. కాం. 13,68)స ీతాదేవిని అగ్ని రాముడికి అప్పగిస్తూ “రక్తాంబరధారిణీం”అని పలికి ఆమె దేవీత్వాన్ని ప్రకటిస్తాడు. కుండలినీ యోగశక్తియే సీతగా వివరించారు శేషేంద్రశర్మ. 
 
“తరుణాదిత్యసంకాశః తప్తకాంచనభూషణామ్
రక్తాంబరధరాంబాలం నీలకుంచిత మూర్ధదామ్’
(వా. రా. యు. కాం. 121-3)
 
అనిన మాటలలో లోకకళ్యాణార్థమై జన్మించిన  ఆదిపరాశక్తి అపరాంశమే సీత అని ఆదికవియే నిర్ణయించాడు. పరమప్రమాణ వాక్యాలు ఇతరం ఇంకేల?ఇలా తాత్వికదృష్టితో పరతత్వగా నిరూపించినా సామాన్యజనానీకం భారతభారతేతరాల్లో కూడా  ఆమెనొక ఆదర్శస్త్రీమూర్తిగానే ఆరాధిస్తున్నది. ఆమె నడవడిక స్త్రీ జనానికి ఉజ్జ్వలమణిదీపంగా భాసించినది. దయాసత్యాలు,నియమనిష్ఠాపాలనలు,శౌర్యధైర్యాలు,సాహసౌదార్యాలు మానవాళికి మార్గనిర్ధేశకమైనాయి. జీవితనాటక రంగంలో మనిషిగా పుట్టినవాడి పాత్రధారణలో ఎన్ని విధాలైన
దశలుంటాయో వాటి పరిమాణామాలెలా ఉంటాయో ఈ కావ్యపాత్రలలో చక్కగా ఎఱుకపరచాయి.
 
జనకరాజ పుత్రి పతిసేవా పరాయణత్వం,ధర్మైక దీక్ష నాన్యతోదర్శనీయం. ఆ నిరుపమాన శీల విభవం భరతభూమిని భాగ్యవంతం చేసినది. ఉత్తమ మహిళ,అనుకూలవతి అయిన అర్థాంగిగా,షట్కర్మయుక్తగా, కార్యాచరణల్లో ఆదర్శంగా జీవించి సమాజానికి తనప్రవృత్తిని ప్రభోదం చేసి,నెనరు పూవుల నివాళుకందుకుంది.
 
“సీతా అహల్యా ద్రౌపతీతారామండోదరీ తథా
పంచకన్యాఃస్మరేత్ నిత్యం సర్వపాప ప్రణాశనీః”అంటున్నారు పెద్దలు. ఈశ్లోకంలో కూడా  అగ్రస్థానం ఆమెదే. “ఇఛ్ఛా జ్ఞానక్రియశక్తి రూపాత్రిగుణాత్మికైవ”అని రామాయణ సారోధ్దారం. సకార,ఈకార,తకారాల కలయిక సీతాపదం.
 
ఇందులో సత్యం అనే వాచకం ఉన్నదని వాలకొలను సుబ్బారావు గారు పేర్కొన్నారు. ’సేతు’వనగా అడ్దగించునది అనిగాక సముద్రజలాన్నో,నదీజలాన్నో ఆధారంగా ఆ దరి నుంచి ఈ దరికి చేర్చునది అనే అర్థం ప్రధానమైన సాధనం అని చెప్పారిట. దేని సహకారంతోటి మర్త్యులమర్త్య్లలౌతారో అది సతియం. ’సీతేయం’లోని సకారం మీది ఈ కారం తకారం మీది ఏకారం తొలగించిన మిగిలేది సతియం అట. ’సేతువు చేసే కార్యమే గదా పురుషకారమైన లక్ష్మి సీత చేయునది ’శ్రీమదాదంధ్రవాల్మీకి రామాయణం (బా. కాం. 637,38పుటలు). సీత అనగా సంసారార్ణవం నుంచి యజమానిని తరింపచేసేదని భావం. శక్తి యుతమే గాదు పరమపవిత్రం ఈ పదం. ఈమె అన్వర్థ నామధేయ.  ‘సీత’అనగ నాగేటి చాలు. యజ్ఞవాటిలో నాగేటిచాలు నుండి లభించినదని ఎల్లరకు విదితమే. అందుకే జనకర్షి ఆమెకా పేరు స్థిరపరచాడు. తనబిడ్ద నాగేటి చాలువంటి సక్రమమైన నడవడిక గలది కావాలని ఆ పేరు నిర్ణయించినట్లు విదితం అవుతున్నది. జనకరాజ వంశీయులు సీరధ్వజులు. ధ్వజం నందలి గుర్తు యజ్ఞార్థమై భూమిని దున్నునపుడు సీరాగ్రం తగిలి చేతికి అందిన బిడ్డ. అందుకే ఆమెకా పేరు పెట్టినట్లు విశ్వామిత్రునితో జనకుడు స్వయంగా చెప్పాడు. ఆమె ఉనికిని బట్టి ఇతర నామధేయాలెన్ని ఉన్నా మిథ్లేశ్వరునకు మిక్కిలి ప్రీతి అయినదీనామమే అని వాల్మీకి ఉద్దేశం. మిల్ల తన కావ్యంలో సీతా అనేపదాన్ని కొన్ని పదులసార్లు ప్రయోగించడం గమనార్హం.
 
“పుష్పములెన్ని యున్నా మల్లెకు గల మధుర పరిమళము మల్లెదే. సంపెంగకు గల సౌరభం సంపెంగదే. . . . . ’
 
అంటూ పేరులో వున్న గొప్పదనాన్ని ఆచరణలో నిరూపించుకున్నది జానకి అంటారు కల్లూరి చంద్రమౌళి గారు. ఇక సీతాదేవి జన్మసంబంధిత విషయాలను మొల్ల చాలా సంక్షిప్తంగా చెప్పినది. తనకాలానికే బహుళప్రచారంలో వున్నరామాయణాన్ని తనకుదింపు రచనకు వీలుగ చెప్పడం సహజమేననవచ్చు. ఆమెను సీరోధ్బవగానే పరిచయంచేయడం జరిగినది.
 
“ధరణీసుత యగు సీతకు పరిణయమొనరింప జనక పార్థివుడిల. . . “(మొ. రా. భా. కాం. 55)
 
ఆమె అయోనిజయని నాగేటిచాలు జన్మస్థానమని సూచించినది. సీతను లక్ష్మీఅంశ సంభూతగ గూడ పేర్కొన్నది. “శ్రీరామచంద్రు డాదినారాయణుడు సీత ఆదిలక్ష్మీ”(మొ. రా. యు. కాం. 1-24)సీతాదేవి అగ్నిప్రవేశ వేళ బ్ర్హహ్మ స్వయంగా సీతారాముల అవతారతత్వాన్ని నిరూపించాడు.
 
“సీతాలక్ష్మీర్భవాన్ విష్ణుర్దేవః కృపః ప్రజాపతిః
వదార్థం రావణస్సేహ ప్రవిష్ణో మానుషీంతను”(వా. రా. యు. కాం. 121-28)
 
అంతదాక సీతారాములను మానవమాత్రులుగానే వ్యవహరించారు. ఈదివ్యాంశ నిరూపణ ప్రయత్నం కంటె ఆదర్శ మానవులగానే చిత్రించడం వాల్మీకి అభిమతం. జనకుడు చంద్రవంశజుడు. జనకుని యింట పెరిగినందున జానకీ అయినది. ఔరస పుత్రికగానే పెంచి పెద్దచేసాడు. సీతను పెంచిన తర్వాత జనకుని భార్య సుమేధకు లక్ష్మీనిధియనే కుమారుడు కలిగినట్లు రామాయణసారోద్దారములో విదితం. మొల్లసీతమ్మ బాల్యక్రీడలను కూడా వర్ణించలేదు. ఆనంద అద్భుత జానపద రామాయణాలలో ఈ క్రీడలు వర్ణితం.

తనకు కావలివున్న రాక్షస కాంతలవలన విని హనుమంతుని తోకకు అంటించిన నిప్పుని చల్లబరచేందుకు అగ్నిదేవుణ్ణి వేడుకుంటుంది. ఆమెసమయస్ఫూర్తికి ప్రత్యుపకార బుధ్ధికి ఉచితానుచితజ్ఞతలకు నిదర్సనం. పాత్రమెరిగి దానిమిచ్చుట అమెలోని నేర్పు(మొ. రా. సుం. కాం. 220).
 
రాక్షసుల మధ్య అవస్థలు పడుతున్న సీతతో హనుమ ఆమెను తనవీపున ఎక్కించుకుని లంక నుంచి తీసుకుపోయి క్షణంలో రాముని దగ్గరకు చేర్చగలనని పలికాడు. ఆమె ఎంత సున్నితమైన సమాధానం ఇచ్చినదో చూడండి
.
“నీవంతవాడవగుదువు. దొంగిలికొని పోవదగునే దొరలకు నెందున్. . . “(మొ. రా. సుఃకాం121,129)
 
అనిపలికి రావణుడి దొంగతనాన్ని రాముడి దొరతనాన్ని ఏకరువు పెడ్తుంది. లౌకికజ్ఞానం ధర్మనిరతి హితోపదేశం,విచక్షణ వెల్లడియగుచున్నది.
 
ఆనాటి స్త్రీల వలె సీతకు కూడా  సంధ్యావందనాలు,గాయత్రీమంత్రజపాదులు నేర్చిన వర్ణనలు కూడా  రామకథ తెలియజెప్తున్నది. సీతను అన్వేషించడానికి వెళ్ళిన హనుమ ఆమెను కనుగొన్నాక తానామెతో ఏభాషలో మాట్లాడితే బావుంటుందని వితర్కించినందువల్ల చాల భాషలు తెలిసిన దానిగ చెప్పవచ్చు. ఆమెను బాధిస్తున్న రాక్షసస్త్రీఅలను శిక్షిస్తానని పలికిన హనుమ ప్రయత్నాన్ని వారిస్తుంది. పురాణాలలోని ఉపాఖ్యానాలు వినిపిస్తుంది. అపకారం చేసినవాళ్ళకైనా తిరిగి ఉపకారమే చెయ్యాలంటుంది. (వా. రా. అరణ్యకాం. 8-18,19)
 
ఉదా. రామాదులు శరభంగాది ఋషుల ఆశ్రమంలో వున్న సమయాల్లో రాక్షస సంహారానికి పూనుకున్నాడు రాముడు. క్రూరులైనా మనజోలికి రానంతవరకు వాళ్ళను దండించే హక్కు ధర్మవరులకు లేదని హెచ్చరిస్తుంది.
 
ఈమాటలు కుశాగ్రబుధ్ధికి విద్యావినయశీలానికి ప్రతీక పెరిగిన వాతావరణం,తల్లిదండ్రులిచ్చిన సుశిక్షణ గాక వ్యక్తిగత హృదయ సంస్కారం మాత్రమే లౌకిక జ్ఞానసంపదకు కారణం. ఊర్మిళ,మాండవీ శ్రుతకీర్తులే గాక లక్ష్మీనిధియనే సోదరుడు గూడా ఉన్నాడు. పూర్వం స్త్రీలకు గాయత్రీమంతజపమేగాక,మౌంజీబంధనాలు ధరింపచేసి వేదాధ్యయనాలు నేర్పించారు. జపతపాలకు అర్హత కలిగినవాళ్ళని కూడా  తెలుసుకున్నాం. ప్రార్థనలు,యజ్ఞయాగాది కర్మలన్నింటినీ చిన్ననాటనే (విద్యలు)నేర్చినవాళ్ళను “సద్యోవధువు”లంటారు. క్రతువు నిర్వహణకు అవసరమైన వేదమంత్రాలు నేర్పుతారు. కౌసల్య, తారా, సీతా యిట్టివాళ్ళేనట.
 
బ్రహ్మజ్ఞానవిలసితుడైన జనకుని ఆత్మ్జజగ జానకి ప్రశంసనీయ వైష్ణవీయశక్తియే సీత. మనువు స్త్రీల బుధ్ధివికాసానికి వివాహమే ప్రధానకారణమంటాడు. స్త్రీలకు యజ్ఞయాగాది క్రతువులతోగాని ఉపవాసాది దీక్షలతోగాని పనిలేదన్నాడు. పరి శుశ్రూషలతో కూడిన వివాహవిధియే వైదిక సంస్కారమని గురుకుల విద్యాభ్యాసమని తీర్మానించాడు. గృహకృత్యాత్ అగ్నికార్యాలని చెప్పినతీరులు కూడా  సీతనడవడిలో గమనార్హం. రానురాను స్త్రీలకు ఈ విషయాల్లో సడలింపు. అందుకే ఇప్పుడివి లేవు.  సీతారాములు దానశీలం కలవారు. అడవికి బయలుదేరే ముందు బ్రాహ్మణులను సత్కరించి సుయజ(ఇక్కడ సరిచెయ్యాలి) పూజించారు. పిమ్మట భర్త అనుమతితో సీత తారహారాదులు కొన్ని అతనిభార్యకు యిచ్చినది. బ్రాహ్మణాశీర్వాదాలు అత్తమామల ఆశీర్వాదాలు తీసుకుని బయలుదేరినది. పెద్దల యెడల గురువుయెడ గల భక్తి నిరూపణ. సత్యంవద ధర్మంచర అనే శ్రుతి ప్రమాణబధ్ధయైన విశుధ్ధచారిత్రం గలది.
 
“ప్రియవాదీచ భూతానాం సత్యవాదీచ రాఘవః అయిన శ్రీరాముని యిల్లాలు తండ్రికంటె తల్లికి కరుణ,జాలి
యెక్కువ అనేమాట సంకీర్తనాచార్యుల మాటలలో చక్కగా తెల్లమవుతుంది. “నను బ్రోవమని చెప్పవే సీతమ్మతల్లి. . . ”
 
అని ఆర్తితో అమ్మకు విన్నవించుకోలేదు గోపన్న.  దైవభక్తికూడా  మానవుడికి ఎంతావసరమో చాటి చెప్పిన కథ యిది. మానవబలానికి దైవబలం తోడైననాడే సమర్థవంతంగా పనులు చేయగలుగుతారు. ఆచరించి చూపారీ దంపతులు. నిత్యదేవతారాధన పనులు,దైవభక్తి,పాపభీతి అవసరమని నిరూపించారు. అష్టదిక్పాకులను,నదీనదాలను,వృక్షాలను గుట్టలను పుట్టలను ప్రార్థించినపుడు భారతీయ సంస్కృతీ,ఆచారాలు గోచరిస్తాయి. సీతమ్మ జనకజ. చంద్రవంశజ. గౌతమ గోత్రజ. 
 
శ్రీరాముడు సూర్యవంశజుడు. వశిష్ఠ గోత్రజుడు. శ్రీరాముడితో పరిణయం లోకారాధ్యమైనది.  ఆమె చేతలలో బాహ్యరూపంలో వున్నట్టి అందానికి ఎన్నోరెట్లు గొప్పదైన సౌందర్యం మరొక్కటున్నది. అది లోకోత్తర చరితను సృష్టించిన అమె మానసిక సౌందర్యం. (Women in Valmiki page 128)లో సీతారామమూర్తి గారు ఆ సౌందర్యాన్ని వర్ణించిన తీరు చూద్దాం. “Sita is not of this world at all. She is denizen of the heavenly abode. Nay the divine mother herself. She has chosen to come into this world,if only to set an example to women kind in simple living,high thinking and noble going. she is the crown gem of unexcelled brilliance,among women of all clines and of all times”ఎంత చక్కటి తీర్మానమో!ఇది చాలు. అమె ఎవరో తెలియని వాళ్లకు.
 
ఇక వాల్మీకి ఋషిపలుకులలో ఆ సౌందర్యం అత్యున్నతం. బాహ్యంగా ఆమె రాముడితో సమానమైన అందగత్తె అని  వాల్మీకి పదేపదే పలికినా నిసర్గసుందరమైన ఆమె స్వభావం ఎన్నోరెట్లు గొప్పది. అంతగా ‘రామ’చరితాన్ని సృష్టించాడు ఆ మహాకవి. స్త్రీ పాత్రలకే అధికప్రాధాన్యం అందించిన గొప్పఋషి.  “సుతారాం ఉదన్తిసుందరః” అని సౌందర్యానికి అర్థమని గదా. హృదయాహ్లాదకారం నయనానంద జనకం అయిన ప్రతివస్తువు సుందరమైనదే. “విశ్వాతిసాయి సుభగత్వాతో”అని శంకరులన్నట్లు చరాచర ప్రకృతిలో అణువణువు అందమైనదే. చూచి ఆనందించె హృదయం ఉంటే చాలు. అయితే ప్రకృతి అందాలెలా వున్నా ఆహ్లాదకరమై సౌందర్యాతిశయమైనది స్త్రీమూర్తి మానసిక సౌందర్యం ఒక్కటే. స్త్రీలందరికీ ఇది వర్తించకపోవచ్చు. సీతమ్మ గుణగణాలేవేరు. స్వభావానికి తోడుగ రూపం ఆమెకు వన్నెకూర్చినదనడం సువిదితం. ఆ ఆభిజాత్యం అలాంటిది.
 
“ఆత్మసౌందర్యమన పాత్రివ్రత్యం,భగద్భక్తి,పాపభీతి,పెద్దల గురువుల యెడ పూజ్యభావము,మిడిసిపాటుతనము లేకుండుట,నమ్రత,అణకువ,భయభక్తులు కలిగియుండుట,స్వధర్మ నిర్వాహణ,త్రికరణ పారిశుధ్ధత,ఆత్మనిగ్రహము, క్షమ,ప్రసన్నహృదయము,ప్రశాంతచిత్తము,పవిత్ర పరోపకార శీలము”మొదలగునవి కలిగి ఉండడం ప్రాపంచిక కలిమిలేమి,కష్టసుఖాది ద్వందాలలో సహనం,ప్రేమ,కనికరం,దయగలిగిన సమ్మిశ్రితమైన దైవిక లక్షణాల యొక్క అతిశయించిన సొబగే అంటారు. (స్త్రీలకు సౌభాగ్యసందేశము,శామ్తి 1961పు746)
నశించేది బాహ్యం తరాలకు మిగిలివుండేది ఆంతర్యం. అలాంటి సుందరమూర్తి జానకి. ఆమె సౌశీల్య,సౌందర్య,సౌభాగ్య,సౌమనస్య సహృదయాలే ఆమెను ఒక విలక్షణ పాత్రగ తీర్చిదిద్దాయి. భూజాత అయిన  ఈ బంగారు శలాక సధ్ధర్మపరుడైన జనకచక్రవర్తి అనే స్వర్ణకారుని చేతికి చిక్కి చిత్రం అనుపమానం అయిన అమూల్య ఆభరణమై నగిషీలు పొదిగిన స్వర్ణసీత అయినది. కావ్యనాయికా వర్ణనలో రెండుపధ్ధతులు. భౌతిక సౌందర్యాన్ని వర్ణించేటప్పుడు మానవకాంతను వర్ణిస్తే కేశపాశాది పర్యంతంగా,దేవతా
స్త్రీ వర్ణన అయితే నఖశిఖ పర్యంతం వర్ణనచేస్తారు కవులు. మొల్ల కూడా  వాల్మీకి వలె సీతను ఈ రెండు పధ్ధతుల్లో వర్ణించి చూపినది. బాల,అయోధ్య,అరణ్య,కిషింధకాండలలో సూచనాప్రాయంగా ఇతరపాత్రలచే చెప్పించినది.  భౌతికవర్ణన. ఆమె ఆంతరంగిక సౌందర్యాన్ని మాత్ర సుందర యుధ్ధకాండలలో రచన చేసినది సీతారావణ,హనుమత్సీతా సంభాషణలలో మరియు త్రిజటాది రాక్షసాంగనలతో సాగిన సంభాషణతీరులో చిత్తవృత్తిని అద్భుతంగా రూపుకట్టించినది.  ఒక చక్కటి వర్ణమిళిత చిత్రంలా భాసింపచేసినది.
 
జానకీ లోకోత్తర సౌందర్యాన్ని అతిగడుసుదనంతో,వ్యంగార్ధ భాషణలతో,చమత్కారంగా వర్ణించినది. సీత శిరీషకుసుమపేశలగాత్రి,అసూర్యంపశ్య రాజకాంత. అరణ్యవాసంలో అలాంటి సుకుమారి భౌతికంగా పొందిన అవస్థలను కన్నులకు రూపుకట్టించినది. నఖశిఖ వర్ణనలతో దివ్యస్త్రీగ నిరూపించినది. అరణ్యకాండలో శూర్ఫనఖ సీతమ్మ సౌందర్యవర్ణన చేసిన విధం ఆశ్చర్యం.  శత్రుభావన,ద్వేషపూరిత అయిన రక్కసి కూడా  ఆమె సౌందర్యానికి నీరాజనీయడం గీటురాయి. “ఆరాముభార్య విభ్రమమేరాజతనూజలందు నెరగము విని మున్”(అరణ్య మొల్ల 21-25)అంతటితో తనివారని మొల్ల “బంగరు నీరు నిలువున. . .: అంటూ పలికితేగాని శూర్పనఖ వదలని సౌందర్యమది. వాల్మీకి కూడా  త్రిలోకాలలో కానరాని ఆ సౌందర్యాన్ని గురించి:
 
“శుభాం రుచిరదంతోష్టీం పూర్ణచంద్రనిభాననా
అసీనాం పర్ణశాలాయాం బాష్పశోకాధిపీడితా”(వా. రా. అరణ్య 46-11-22) అన్నాడు.
 
అరణ్యవాసంలోనే అంత అందంగా ఉన్న ఆమె రాణివాసంలో ఆ సౌందర్యం ఎంతమనోహరమో గదా! ఆయా సందర్భాలలో స్త్రీసహజమైన సామాన్యజీవన విధానం ఎలాంటిదో పరిశీలించుదాం. ముఖ్యంగా పతిబాసిన వేళ కులస్త్రీ ధర్మాలెలా వుంటాయో లంకలో వున్న సీతను చూచిన హనుమకు అర్థమవుతుంది. “కట్టిన వస్త్రంబు కట్టుకొంగె తప్ప జీర్ణించిపోయిన చీరతోడ. . . “(మొ. రా. సుం. కాం246) పతివియోగం చేత కుందుచున్న సీతాసతి హృదయంలోని పవిత్రభావాలకు దర్పణం. రావణునితో చేసిన సంభాషణ ఆమె శీలవిభవానికి రుజువు. వరిష్ఠాసర్వనారీణామ్ అన్నాడు కదా వాల్మీకి కూడా .
 
ఇక సీతమ్మ వివాహ సందర్భంగా కొన్ని సన్నివేశాలు. “శంకరు చాపమెక్కిడిన సత్వఘనుండగు వానికిత్తు నీ పంకజనేత్ర సీత. . . “(బా. కాం. 70మొల్ల)స్వయంవరం చాటినందున ఉత్తమ క్షత్రియకాంతగ తెలియవస్తున్నది. అయోనిజ సీత భూపుత్రిక. ఈవివాహం లోకకళ్యాణమే గదా!భారతీయుల వివాహవ్యవస్థను వాల్మీకి ఈ సందర్భంలో చక్కగా క్రోడీకరించాడు. శ్రుతిప్రమాణమైనది. గృహస్థాశ్రమ ధర్మ సంస్థాపనకే వాల్మీకి ఆనాడు రామకథను సృష్టించాడనడం తప్పు కాదేమో!ఇది వ్యక్తిగత సంస్క్రారాలలో ఒకటి. సామాజిక బంధం. వ్యాసవాల్మీకులు గార్హస్థ్య ధర్మజీవనం ఆలుమగల ఔన్నత్యం ఎలా వుండాలో ఆయా సందర్భాలలో చక్కగా పేర్కొన్నారు. పౌరలౌకిక,వంశోధ్ధరణ ఇత్యాది విధులకు వివాహమే మూలమని మనువుకూడా  ఉట్టంకించడం విజ్ఞులకు విదితం. జీవితం ఒక పూర్ణభావం. ఆపూర్ణభావం యొక్క తత్వమే దంపతులు. ధర్మబధ్ధ జీవనం గడిపిననాడు పూర్ణత్వం అందుకుంటారు. తారతమ్యాలు త్యజిస్తారు. గృహ్యసూత్రాలలో అష్టవిధ వివాహ పధ్ధతులున్నాయి. పెద్దల ప్రేరణతో జరిగినది సీతారాముల వివాహం. స్వయంవరానంతరం ఆర్షబధ్ధంగా ప్రాజపత్యమనే వివాహభేదంతో జరిపించబడిన వైవాహిక క్రియ వీళ్ళది. వాల్మీకి విపులంగా చెప్పిన ఈ సన్నివేశం మొల్ల క్లుప్తపరచినది. “సహధర్మం చరత ఇతిప్రాజాపత్యః”అని అశ్వలాయనుడు “సంయోగ మంత్రః ప్రాజాపత్యే సహధర్మచర్యతామ్”అని గౌతముడు “ఆచ్చాద్యాలంకృతైషా సహధర్మం చర్యతామితి ప్రాజపత్యః అని బోధాయనుడు ఈ ప్రాజాపత్య వివాహలక్షణాలను వివరించారు. వివాహవేళ సీతను రాముడికి అప్పగిస్తూ జనకుడు పలికిన పలుకులు కూడా  ప్రాజాపత్యమే.
 
“ఇయం సీతా మమసుతాసహధర్మచరీతవ
ప్రతీఛ్ఛచైనాం భద్రంతేపాణిం గృహ్ణీష్వపాణినా’(వా. రా. అయోధ్య్య70-26,27)
 
ఈసీత నాకూతురు. నేటినుంచి నీ సహధర్మచారిణి పాణిని గ్రహించి భద్రంగా ఏలుకో. ఈమెపతివ్రత,మహాభాగ్యశాలినీ నీడవలె నిన్ను అనుసరించి నడవగలదు. అన్నప్పుడే ఎలా మసలుకోవాలో వివరించాడు. తనవలె రాముడికి కూడా  ఆమెను చేపట్టినందున సర్వశ్రేయాలు కలుగుతాయంటాడు.
 
’పుత్రాఛ్ఛ్గత గుణం పుత్రీం’అన్నట్లు
 
కొడుకువలన కలిగేకీర్తికంటే కూతురివలన నూరింతలు అధికంగా తండ్రికి కీర్తి లభిస్తుందట. స్త్రీలకు పుట్టినింటి చరిత్ర కంటె అత్త యింటి చరిత్ర ద్వారానే కీర్తి ఇనుమడిస్తుందట. అందుకేనేమో ప్రతిపెళ్ళిపత్రికలోసీత గూర్చి ప్రింటర్స్ వ్రాస్తుంటారు. భావం తెలిసోతెలియకో గాని చాలమంచి ఆలోచన అది.
 
శ్రీరామపత్నీ జనకస్యపుత్రీ సీతాంగనా సుందరకోమలాంగీ
భూగర్భ్జజాతా భువనైకమాతా వధూవరాభ్యాం వరదాభవన్తు”.
 
ఆమె ఆభిజాత్యం అంతా ఒక్కశ్లోకమే పట్టి యిస్తుంది. అలాంటి ఆదర్శజీవనం గడపాలనే ఉద్దేశం వధూవరులు గ్రహించాలి. ఎంతఖరీదైన పత్రిక అచ్చువేసుకున్నా ఈ పై శ్లోకమే ఆ జంటకు పరమావధిగా చూడాలి.
 
సీతామహాసాధ్వి వైవాహిక,సాంసారిక జీవనవిధానం ఎలాంటిదో చూద్దాం. మొల్లమ్మ అన్నింటిని కుదించిన కథాంశమే గాబట్టి వాల్మీకం ప్రధానంగానే చర్చించుకుందాం. మొల్లరామాయణంలో శ్రీరామచంద్రుడు రాజచిహ్నంబులు త్యజించి జటావిభూతి,వల్కలంబులు దాల్చి ధనుర్ధరుండై యున్నంత లక్ష్మణుండును భూపుత్రియును అని పలికినందున విపులంగా విషయం అందదు. తర్వాత కొన్ని కాండలలో వివరాలు కొన్ని తెలుసుకొనగలం. అరణ్యంలో “హా లక్ష్మణా!” అనే మాటలు విని సీత ఆందోళనలు,ఆవేశాలతో కూడిన చిత్తవృత్తి పరిచయం అవుతుంది. రాజసంతో రాముడి రక్షణకై లక్ష్మణుడిని పర్ణశాల విడిచివెళ్లమని ఆజ్ఞాపించినది. అన్నగారిమాటలు దాటరానివై ఇరుకునపడిన లక్ష్మణుడు తన మాటలు పాటించనందున కోపోద్రిక్తయైనది. కర్ణశూలాలైన మాటలతో బాధించినది. వాల్మీకంలో కూడా  “సౌమిత్రే మిత్రరూపేణ భ్రాతుస్త్వమపివత్. . . . . ” అంటూ దూషించినది సంశయించినది. ఒకసామాన్య మానవకాంత మాట్లాడినట్లు
ఎంతో నిష్ఠూరమైన పలుకులు వినిపించిన స్త్రీ మనోగతం అది.
 
అంతటితో ఆగక “రామంవినాక్షణమపినహి జీవమిభూతలే”అంటూ నువ్వువెళ్ళనిచో ఈ క్షణమే యిప్పుడే నాప్రాణాలు తీసుకుంటానని బెదిరించినది. లక్ష్మణుని పని అడకత్తెరలోని పోకచెక్క చందం అయినది. సీతను కాపాడమంటే వదలివచ్చాడని రాముడు కూడా  చివాట్లుపెట్టాడు.
 
“పొడగని గుండె ఝల్లుమన. . . . నొంటియై బడతుక డించి రాదగునె వన్యమృగోత్కర మధ్యసీమకున్. . .
“అంటూ మొల్ల కూడా  ఈ సన్నివేశాన్ని చిత్రీలరించినది(మొ. రా. అరణ్య 48ప). సామాన్య మానవజీవన వృత్తాంతం ఎలాంటిదో ఇక్కడ స్పష్టంగా ఉన్నది. “పితృకృతాఃబ్రాహ్మ వివాహ సదృశవివాహేన పితృదత్తాఃసఏవ వివాహస్సర్వదాశ్లాఘ ఇతిభావః”అని మహేశ్వరులన్నట్లు పెండ్లి అయిన తర్వాత వధూవరులు అన్యోన్య ప్రేమానురాగాలతో జీవించడం భారతీయ సనాతన పధ్ధతి. అలా ఉన్నది వీరిఅనురాగం.
 
సీత అవసరవేళలో నిష్ఠురోక్తులతో రాముడిని హెచ్చరించినది. ధర్మోక్తులు పలికినది. రావణుడు తనను ప్రలోభపెట్టినప్పుడు ఆమె హృదయం సమ్మెటపోటులు తిన్న బంగారు శలాకయే నిష్కపట ప్రేమమూర్తి.
 
“శక్యాలోభయితుం నాహమైశ్వరేణ్యధనేనావా అనన్యా రాఘవేణాహం భాస్కరేణ యధాప్రభా”(వా. రా. సుం. 21-15)
 
తాను భాస్కరుణ్ణి చుట్టివుండే కాంతివంటి దాననని రామునికే దక్క ఇతరులకు దక్కనిదానినని ఏ ఐశ్వర్యాదులుతనని ప్రలోభపెట్టలేవని రావణుడిని తిరస్క్రరించింది. రాక్షసస్త్రీలు అందగాడు ఐశ్వర్యవంతుడు అయిన రావణుడిని వరించి సుఖించమని రామునిపై ఆశలు వదకుకోమని పలికిన సందర్భంలో సీత హృదయంలో ఉన్నత భావాలెంత ఆదర్శనీయమో చూడండి.
 
“దీనోవారాజ్యహీనువా యోమే భర్తా సమే గురుః
తం నిత్యమనురక్తాస్మియథా సూర్యం సువర్చలా”(వా. రా. సుం. 24-9)
 
దీనుడైనా,రాజ్యహీనుడైనా తనభర్త తనకు చాలా గొప్పవాడని ఈ దేహాన్ని ఖండించినా నాకిష్టమేగాని రాక్షసేంద్రుడిని వరించుదానను కాదని నిక్కచ్చిగా పలికిన మేలిమిబంగరు తల్లి. అయోధ్యలో ఎంత సుఖంగా వున్నదో అరణ్యవాసంలో కూడా  అంతే ఆనందంగా సుఖంగా ఉన్నది అంటాడు సుమంతుడు కౌసల్యతోభర్త సన్నిధికి మించిన భోగాలు ఇతరాలెవీ లేవంటుంది సీతమ్మ అంటాడు.
 
“విజనేపివనం సీతావాసం ప్రాప్యగృహ్యేష్వివ. . . . తధైవరమతేసీతా నిర్జనేషువనేష్వతి
బాలేన రమతే సీతాబాలచంద్ర నిభాననా. . . “(వా. రా. అయోధ్య60-7-10)భర్తహీనస్థితిలో
 
ఉన్నప్పటికీ ఎప్పటివలె ఆదరించి ప్రేమించి గౌరవించే గుణం గల స్త్రీ ఒక్క సీతమాత్రమేనేమో. ఆమె అరణ్యంలో కష్టాలుపడడం రాముడు సహించలేకపోయాడు. ఆసమయంలో సీతపలికిన అనునయ వాక్యాలు రమణీయం. శీతల వాయుగంధాలను ఆఘ్రాణిస్తూ,పక్షుల కూజితాలను వింటూ మందాకిని జలాలశంలో స్నానమాడుతూ వినోదించే అవకాశం తనకు కల్పించినందుకు ఆనందించానని,భర్తృసాన్నిధ్యమే కొండంత వెలుగు తనజీవితానికి అని పలుకుటలో ఆ హృదయమార్దవం వెల్లడి అవుతుంది. మారుమాట లేక తనను తాను దిద్దుకుంటూ,‘నేదానీం త్వదృతేసీతే స్వర్గోపిమమరోచతే. . . ’అంటూ సీత రాముడు పలకడంలో సీత ఆంతర్యం తెలియదలచిన రాముడి మనస్తత్వం బయటపడుతుంది. రామాయణకర్త దంపతుకిద్దరకు సమాన ప్రతిపత్తినే కల్పించి రచనచేసాడు. కాని ఒకరికి మరొకరు బానిసగా బ్రతకాలని చెప్పదలుచుకోలేదు. బాహ్యాంతర రూపలావణ్యాలు,ఆలాపనలు అన్నీ సమంగా మలచుకుని జీవించాలన్నదే ఈ కావ్యరహస్యం. ప్రణయం,అన్యోన్యత,స్వాధీనపతిక అయిన భార్యగలవాడికి  బ్రతుకు సుఖమయం,గౌరవప్రదం అవుతుందని చాటిచెప్పిన కావ్యం. ఒకరిపై ఒకరికిఆధిక్యత గాదు అన్యోన్యం అవసరం అని తెలియచెప్పినది రామాయణం.
మొల్లమ్మ సీతమ్మ చిత్తవృత్తాన్నిసంపూర్ణంగా ఆవిష్కరించలేకపోయినా ప్రధానాంశాలన్నింట వాల్మీకులనే ఆదర్శంగా తీసుకు చెప్పినమాటలు వాస్తవం. అరణ్యవాసంలో భరధ్వాజ మనకు దర్శనమపుడు,అత్రిఆశ్రమంలో అనసూయతో ఎన్నో అంశాలు ముచ్చటిస్తుంది. తనతండ్రి తనకు సకాలంలో పెండ్లిచేయలేనేమోనని విత్తనాశం చెందినవాడివలె మిక్కిలి చిత్తక్లేశాన్ని పొందాడట. దేవేంద్రసముడైనా కుమార్తెకు సకాలంలో వివాహం చేయలేకపోతే నిందలపాలగుతాడనుట. మనువు మాటను సీతనోట వాల్మీకి పలికించాడు. చిత్రకూటంలో సీతారాములున్నారని తెలిసి జనకుడు చూచిరావడానికి వెళ్ళాడు. అరణ్యవాసం పూర్తిచేసుకుని రాముడు తిరిగివచ్చునంతదాక మిథిలకు వచ్చి తనదగ్గర ఉండమని కోరుకుంటాడు. అప్పుడు పెళ్ళినాటిప్రమాణాలను, రాముడికి తనను అప్పగించిన పలుకులు గుర్తుచేసి రాముణ్ణివదలి రాజ్యసంపదలు అనుభవించలేనని రానని తండ్రితో పలికినది. ఆమాటలు విన్న జనకుడు కూతురి సత్ప్రవర్తన వలన తనవంశం ఉధ్ధరింపబడినదని,కీర్తి వియన్నదియై ప్రవహించగలదని పలికాడు. రాముడి వంటి పురుషుడు సీతవంటి స్త్రీమాత్రమే దేశానికి అవసరం. ఆదర్శం అని పలికి వెళ్ళిపోయాడు. సామాన్యస్త్రీ అయితే తండ్రిని చూడగానే బోరునవిలపించి రాజభోగాలకై అర్రులుచాచి ఉండేది.
 
శ్రీరాముడు యుధ్ధభూమిలో నాగపాశబధ్ధుడైయున్న విషయం తెలిసి తనబాధనటుంచి తన అత్తగారైన కౌసల్య ఈ విషాదాన్ని ఎలా భరించగలదోనని వాపోవడం. ఆమెకు అత్తయింటిలోని పెద్ద్లలపై గల గౌరవాదరాలు తెలియవచ్చు. దయాదాక్షిణ్యాలు,సద్గుణాలు,సహకారసేవాబుధ్ధులు ఉన్నట్టి త్యాగమూర్తి లక్ష్మణుడిని కన్న సుమిత్రను ధన్యచరితగ కీర్తించినది. పూర్వం తాను మరిదిని తూలనాడినందుకు పశ్చాత్తాపంతో కూడినపలుకులు. ఆమె కైకమ్మ విషయంలో కొంచెం నిష్ఠూరాలు వినిపించడం మానవ సహజచిత్తానికి ప్రతీక.  
 
అత్త యింటిలో సేవక జనాన్ని కూడా  ఆదరించి మన్నించినది. మైథిలి నిగర్వి. తనవలె తన అత్తలందరు తనను ప్రేమించినవారే. ఆదరించినవారే. ఆపదలలో భర్తను అనుగమించి సేవిస్తున్న కోడలి పట్ల అపారమైన అభిమానం కౌసల్యాది అత్తలకు. అడవికి బయలుదేరే సీతను వారించమని రాముడిని ఆమెలో చూచుకుని బ్రతుకుతానని దశరథుణ్ణికోరిన కౌసల్య ప్రేమాభిమానాలు చూరగొన్నది సీత. ఈ ఆవ్యాజానురాగానికి వాల్మీకిపలికించిన పలుకులు చూడండి. “లావణ్యవతి. శీతోష్ణాలనెట్లు సహించగలదు మృష్టాన్నాలు ఆరగించినది కందమూలాలు ఎలా తినగలదు. రాజాంతఃపురవాసిని అరణ్యంలో క్రూరమృగాల మధ్య బాధలు ఎలా పడగలదని అరణ్యవాసాన్ని నివారించమని వేడుకుంటుంది కౌసల్య. వనవాసానంతరం కూడా  వనవాసక్లేశంతో కృశించిన శరీరంగల కోడలిని చూచి కౌగలించి దుఃఖించినది. ఇది అపురూపం అపూర్వం అయిన అనుబంధం. దశరథుడు కూడా  ఆమెను పుత్రికా వాత్శల్యంతోనే అభిమానించాడు. సీతను అడవులకు వెళ్లమని తాను చెప్పలేదని రాముణ్ణి అడవికి పంపుచున్న పాపం మూట కట్టుకున్నది చాలక సీతను కూడా  అడవికెందుకు పంపుచున్నావని కైకను నిందిస్తాడు. నారచీరలు వద్దని విలువైన వస్త్రాభరణాదులు యిచ్చిపంపించమన్నాడు. భర్తకు ఏది నిర్ణయమో దానినే ఆమె స్వీకరిస్తానని పలుకుట ఆ నిత్యానపాయినికే తగియున్నది.
 
ఈ సందర్భంలో కులగురువు వశిష్టుడు ఒక చక్కటి తీర్మానం చేసి వినిపించాడు. అడవులకు వెళ్ళక రాముడికి బదులుగా అయోధ్యారాజ్యంలో ఉండి ఏలుకోగలదని పలికాడు. ఒకవేళ ఆమె అంగీకరించని యెడల అయోధ్యానగరమే ఆమె వెంట వెళ్లగలదని చెప్పిన పలుకులు అయోధ్యా నగరంలో ఆమెకు గల గౌరవాదరాలు విదితమవుతున్నవి. అరణ్యానికి బయలుదేరి వెళ్తున్న సీతారాములను చూచి అయోధ్యానగరమే దుఃఖిస్తుంది. కన్నీళ్ళుమున్నీళ్ళుగ శోకిస్తున్న పురజనులు సీతను గూర్చి
 
 
“కృతకృత్యాహి వైదేహీ ఛాయేవనుగతాఫలమ్
నజహాతిరతాధర్మీ మేరుమర్కప్రభాయథా”  అంటారు.
 
ధర్మచారిణి సీత అదృష్టవంతురాలు. మేరువును  విడిచి సూర్యకాంతి ఉండనట్లు శ్రీరాముడి ఎడబాయని జానకి ధన్యచరిత అంటూ ప్రశంసించారు. ఇలాంటి కూతురు మరి కులముధ్ధరించదా?పశ్చాతప్త అయి బాధపడిన తీరు  పరికిస్తే మానవ నైజానికి జానకి అతిసన్నిహితంగానే ప్రవర్తించినది.  హనుమంతుడితో లంక నుంచి “జనకుని వర్తమానాలు పంపుతో బంగరులేడి విషయంలో మరదిని నిందించినందుకు ఏఫలితం అందుకుందో వివరించినది.
 
“జనకుని భంగి రామనృపచంద్రుని నన్నును తల్లిమారు మదినెంచిన. . . .
నామాటలు మదినుంచక నామానము గావుమనుచు నయవినయ గుణోద్దామ. . . ”
 
అంటూ ఖేదపడినది. పుణ్యశీలుడైన మరదిని నిందించిన ఫలితం అనుభవిస్తున్నానని చెప్పమంటుంది. ఆవినుత మహాఫలము తాను అనుభవించితినని వర్తమానము పంపుతుంది. మానవ మనస్తత్వాన్ని చక్కగ నిరూపించాడు. ఆవేశం తగ్గిన తర్వాత తన తప్పు తాను తెలుసుకుని వేదనపడతాడు జీవుడు.
 
“కులం తారయతే తాతసప్త సప్తచ సప్తచ”అనే స్మృతివాక్యాన్ని జానకీ జీవితంలో ఋజువుచేసుకున్నది. “పతిభక్తి పరాసాధ్వీ శాంతా సా సత్యభాషిణి”
అనేమాటలు కూడా  మైథిలికి నూరుశాతం వర్తిస్తాయి. శీలవతియగు పుత్రిక వల్ల కులం ఇరువది ఒక్క తరాలవరకు ఉధ్ధరింపబడుతుందట. ధర్మగ్లాని కలుగకుండ ఆమె చరిత్రను నడిపించాడు వాల్మీకి. మొల్ల సూచన చేసినది. ఆయా సందర్భాలలో పతినెదిరించినది. కరణేషు మంత్రి అనే భావాలను ఋజువు చేసుకున్నది.
 
“రామస్యదయితా భార్యా నిత్యం ప్రాణసమాహితా
సీతాప్యనుగతా రామ శశినం రోహిణీ యథా”(వా. రా. బా. 1-26-27)
చీకటి వెలుగులరేడు చంద్రుడు అలాంటిదే మానవజీవనం. కష్టసుఖాల్లో ఎవరువిడిచిపెట్టినా భార్యాభర్తలు ఒకరినిఒకరు విడిచి ఒకరుండకూడదనే భావం.
 
అడవికి బయలుదేరేముందు రాముడు,తనదీక్ష పూర్తిచేసుకుని తిరిగి అయోథ్యకు రాగలనని సీతతో పలికాడు. అంతదాక అత్తమామలను సేవించుకోమంటాడు. ఆమాటలకు జానకి మనస్సున ఏదో పెద్దబాధ. వెంటనే “కిమిదం భాషసే రామవాక్యలఘుతయాధ్రువమ్’(వా. రా. అ. 27-2)రామా!ఏంమాట్లాడుతున్నావు నాకు నవ్వు పుట్టిస్తున్నాయి. సహధరమచరీతవ అనిన నాతండ్రి మాటలు మరచావా?నీతోకలసి అడవులలో చరించడం నా ధర్మం. కొనిపోవుట నీధర్మం. దాంపత్యబంధాన్ని మరచి మాట్లాడకు. ఇరువంశాలకు కీర్తిదాయకం అవుతుంది. భర్తకు దూరమైన భార్యను లోకం నిందిస్తుంది. నీకొకధర్మం నాకొక ధర్మమా?నిన్ను అడవికి వెళ్లమంటే నన్నుకూడా అనే గదా అర్థం. శుభాశుభాలన్నింట సగభాగం భార్యదే గదా!అదే అర్థనారీశ్వరత్వం. “నస్త్రీకో ధర్మమాచరేత్”అనిగదా సూక్తి. ఉత్తమ స్త్రీకి పతియే సర్వస్వం. అతడి యోగక్షేమాల తర్వాతనే ఇతరులు. భర్తతోసమానమైన వాళ్ళు స్త్రీకి ఇతరులెవరూ లేరు. ’ఇహప్రేత్యచనారీణాం పతిరేకోగతిస్సదా”(వా. రా. అయోధ్య. 27) 5)సాధువర్తనం,స్వతంత్ర భావనాబలం,ధర్మైక నిష్ఠ,శాస్త్రార్ధప్రకటన చేసి వలదన్న రాముణ్ణి ఒప్పించినది. పాఠకలోకం నొచ్చుకునేటట్టు మాట్లాడినది అనుకోవచ్చు. మాట్లాడించినవాడు వాల్మీకి. అవసరవేళలో ధీరయై బ్రతకాలి గదా స్త్రీ అనేగదా, శ్రీకట్టమంచి రామలింగారెడ్డిగారన్నట్లు చురుకుతనం లేనిది ఉత్తపేలపిండి వంటిది గాదు. అవసరమున్న చోట గట్టిగా చురకలు అంటించగల నేర్పరి అని రామకథ వెల్లడి చేస్తూనే వున్నది. “అర్థోవాయేష ఆత్మనోయత్పతీ”అనే శ్రుతివాక్యం తెలిసినది. “భద్రంతేపాణిమ్ గృహ్ణీష్వపాణినా . . . “అనే తనతండ్రిమాటలనెప్పుడు మరవనిది. “భోగభాగ్యాలను వదలి కంటకశిలలను ఏ స్త్రీ ప్రేమిస్తుంది?
 
ఈ త్యాగశీలం ఇక్ష్వాకులలో అనువంశికంగా ఉన్నదేనేమో!అని అనుకోవలిసినదే. “ప్రజాయై గృహ మేథులు,త్యాగాయ సంభృతార్దులునైన రఘువంశం లొని మహా పురుషులను,మహిళలను తలపించే ఈమెప్రవర్తన మిక్కిలి ప్రశంసాపాత్రం”అంటారు శ్రీమతి ఊటుకూరి లక్ష్మీకాంతంమ్మ. ఆమెరచన ఆదర్శ రామరాజ్యంలో (శాంతి పుట 715)కథానాయికా నాయకుల్నే గాదు ఇతరపాత్రలలో కూడా  చాలవరకు ఎదుటివాళ్ళ సుఖాలకే జీవితాన్ని పణంగా పెట్టారనవచ్చు. సహాయసహకారాలు చేయగలిగారు. ’ప్రజానాంహితేరతులే’అందరు. కష్టసుఖాదిద్వందాల్లో సహకారం,పవిత్రప్రణయభావాలు ప్రతి భారతీయుడు అంతేనా,భారతేతరులు కూడా  మరువరానివి.
 
ముల్లోకాలలోని భాగ్యాలిచ్చినా వద్దు నీతోనే కలసి అరణ్యంలో వుంటానని ఎంత చెప్పినా పలుకు ఉలుకు లేని రాముది చిత్తవృత్తిని బాగా ఆకళింపు చేసుకుని మిక్కిలి గడుసుతనంతో పలుకుతుంది.
 
“సుఖంవనేని వత్స్యామి యథైవా భవనే పితుః
అచింతయంతేత్రీన్ లోకాన్ చింతమంతీ పతివ్రతమ్’(వా. రా. అయోధ్య 27-11)
 
స్త్రీలకు తల్లిదండ్రులు గాని,పుత్రులుగాని,సోదరులుగాని,కోడలుగాని భర్తతో సమానమైన
ఆనందాన్నీయలేరు. కొందరికీమాతలు సీతనొక బానిసగ రాముడికి అందించాడా ఏమి వాల్మీకి అనే దుర్భావన కలుగకమానదు. వాల్మీకి ముందే చెప్పాడు. ఒకరింకొకరికి బానిసలు గారు. సమానత్వమే  ఇక్కడ అని నిరూపించాడు.
 
రామాయణకాలం నాటికి ఏడుగడయైనవాడు భర్త అని కావ్యాలు నినదించాయి. మరి నేడు ఎవరివలన కూడా స్త్రీకి రక్షణ, గౌరవం, సుఖం, శాంతులు లేవని ప్రస్తుత యుగధర్మాలు చాటుకుంటున్నాయి. అధర్మశీలవృత్తం ప్రబలినకాలం గదా!మరి తీగ తెగిన వీణవలె,చక్రంలేని రథం వలె భర్తకు దూరమైన భార్య జీవితం రాణించదు. నూర్గురు పుత్రులున్నా భర్తవలన భార్యకు లభించే ఆనందం సుఖం దొరకదని కౌసల్యతో సీత పలికి అయోధ్య వదలి అడవికి బయలుదేరిన వీరధీతవనితగ చతురపాయ శాలినిగ విదితమవుతుంది.
 
“క్రియాణాం ఖలు ధర్మాణాం సపత్నోమూలకారణమ్మని” కాళిదాసు మహాకవి అన్నట్లు సహధర్మ చర్వీతమే సౌభాగ్యహేతువు. అగస్త్యాశ్రమానికి సీతారామాదులు వెళ్ళినప్పుడు కష్టాల్లో విడువక భర్తను అనుగమించిన సీతను చూచి నీ భార్య నిన్నిట్లు అనుసరించి రావడం నీ అదృష్టానికి పరాకాష్ఠ అంటూ ప్రశంసించాడు (వా. రా. అరణ్య 13-5,6). అంతేకాదు గరుడవాయు వేగాలను మించిన చంచలచిత్త్తం గలవాళ్ళు స్త్రీలు.  కాని ఈ జానకిలో అలాంటి దోషం లేదు. అసాధారణస్త్రీమూర్తియైన జానకిని నీవు భద్రంగా,ఆదరంగా చూచుకొమ్మని హెచ్చరించాడు. అసాధారణపదం వల్ల ఆమె మానవమాత్రురాలు గాదని రాబోయే కాలంలో ఎదురయ్యే ఉపద్రవాన్ని మహర్షి సూచనగా చెప్పినట్లున్నాయి ఈ మాటలు ’అనుకూలాం,విమలాం,కులజాం,కుశలాం,సుశీల సంపన్నాం, పంచలకారాం భార్యాం పురుష పుణ్యోదయాల్లభతే”అనే ఆర్యజనుల సూక్తికి పుంసాం మోహనరూపుడైన రాముడి జీవితం ఆలంబనం అయినదట. 
 
రామాయణ కావ్యానికే హృదయం సుందరకాండ. మొల్ల కూడా  అంత ప్రాధాన్యమినిచ్చి వ్రాసినది. వైదేహి హృదయ సౌమనస్యానికి జానకి కుశాగ్రబుద్ధికి నిశిత పరిశీలనా వైదగ్ధ్యానికి,సంభాషణా చాతుర్యానికి, ధీరత్వానికి,పాతివ్రత్యానికి పరాకాష్ఠ. సీతాదేవి చరితకు మణిదీపాలవంటి పద్యాలు కూర్చినది మొల్ల. ఆమె చసిత్రను సజీవ శిల్పసౌందర్యంగా మలచినది. లంకాధిపతి మాటలలోని నీచత్వాన్ని ఖండించే పట్టుల మైథిలీ మానసం స్ఫటికం కంటె తెల్లన. మొల్ల కవితాశక్తి కూడా  ద్యోతకం అవుతుంది.
 
స్త్రీసహజచిత్త వృత్తుల్ని “దీవించుడు మునియేయని భావింపుచు జేరవచ్చు భామినినపుడా. . . ” ఇత్యాదివర్ణనలో చూపినది. సమయస్ఫూర్తితో ఋష్యమూకంపై నగలు జారవిడిచినది. రాముడికి తనజాడ ఎవరిద్వారానైగా తెలిస్తే రక్షించగలడనే భావన. నియతకులోచితమైన సత్స్వభావమే శీలం “శీలం స్వభావే సద్వృత్తే” ఆత్మజ్ఞాన తేజోవిలసిత మూర్తి సీత. కామాంధకార ఉన్మత్తుడు రావణుడు. తేజం వున్నచోట చీకటి వుండదుగదా!
 
ఈజ్ఞాన దీపానికి ఆ కామాంధుడు దరికి కూడా  రాలేకపోయాడు. వేలమంది వెంటబడి వరించారు. వేలమందిని తాను చెరబట్టాడు. ఈ సీత ఒక లెక్కలోనిదా అనుకుంటాడు. అందం,ఐశ్వర్యం అనే మదంతో కూడిన అహంకారి. చివరకు భంగపాటే మిగిలినది. అతడి ప్రలోభాలన్ని అగ్నిలోపడిన మిడుత దండుగా చెప్పాలి. మొల్ల స్త్రీ హృదయం ఈ సందర్భంలో అపురూపంగా భాసించినది. ఆచంద్రార్కకీర్తిని ఆర్జించుకున్నది. విచక్షణాశీలంతో నయవినయ వాక్కులకు లొంగనినాడు ప్రతీకార బుధ్ధితో ప్రవర్తిస్తుంది సీత. వాల్మీకి కూడా  సీతమ్మనే ముద్దుగ తీర్చిదిద్దాడు. జనకుడు మిథిలాయాం
ప్రదగ్ధాయాం సమీకించిత్ ప్రదహ్యతే . . . “అని పలికినా,తన కూతురి వలన యశోధనమే చాల గొప్పదిగ భావించాడు. ఆ ధర్మ సతీధర్మాలు స్థాపించి ఆ చంద్రార్క కీర్తికాంత అయినది తన కూతురు.
 
సీతమ్మను గూర్చి “పూర్వాపర సాహిత్యాలను పరిశీలించినప్పుడు మరియొక సీత సాక్షాత్కరించదని అట్టి దివ్యసాధ్వి మహాకవి లేఖిని నుండి ఒక్కమారే ఉదయించినదని స్వామి వివేకానందుడు గొప్పగా ప్రశంచించాడు. సర్వకాలాలకు సీత మాత్రం ఒక్కతే. తనను ప్రలోభపెట్టిన రావణుడితో మాట్లాడటమే పాపంగా యెంచి ఒక గడ్డిపరకను అడ్డుగా పెట్టి సంభాషించినట్లు మొల్ల చెప్పిన తీరు అపూర్వం. ఎంతటి సంపన్నుడివైనా నా రాముడితో పోల్చిన నీవు గడ్దిపరక వంటివాడవని చేతలతోనే నిరూపించిన ప్రజ్ఞాధురీణ సీత. శౌర్యవంతుడు తనను తాను పొగడుకోదని పరస్త్రీని దొంగలించడని అతడిని తృణప్రాయంగా తూలనాడుతుంది.
 
ఆంజనేయుడు సీతను చూచి లంకలో తనను రాముడి బంటుగా పరిచయం చేసుకుంటాడు. రాక్షసమాయలచే వేగిపొయి వున్నందున విశ్వసించదు. శ్రీరాముడి గుణగానం చేయమంటుంది. అతడి నిజస్వరూపం చూచిన తర్వాతనే శిరోరత్నాన్నిచ్చి అంగుళీయకాన్ని గ్రహించినది. ప్రత్యుపకారబుధ్ధితో హనుమను రక్షించాలని అగ్నిని వేడుకుంటుంది. ప్రాణాన్ని లెక్కచేయక శీలసంరక్షణ చేసుకుంటూ ప్రతీకార దీక్షతో కుండలినీయోగంలో అశోకవనిలో గడిపినది. హనుమతో తాను లంకను వీడివెళ్లడం లోకం మెచ్చదని దెలిపి శ్రీరాముడు రావణసంహారంతో చెరవిడిపించడమే తగిన విధం అంటూ పలికిన సీత లౌకికజ్ఞాని. సాధారణంగా లోకంలో ఆత్మస్తుతి,పరనింద చేస్తుంటారు. కాని ఈమె ఆత్మనింద పరస్తుతి చేయగలిగినది. క్షమాగుణంలో అపకారాలు చేసిన వాళ్లను మన్నించినది. ఏజన్మలోనో చేసిన పాపాలకు ఫలితం అనుభవిస్తున్నానని భావిస్తుందేగాని ఎవరిని తూలనాడలేదు. పెల్లుబికిన బాధలో కైకమ్మనేమైనా అనినా అది మానవమానసిక బలహీనతకు ఉదాహరణగా చెప్పవచ్చు.
 
ఎవరెలా అనుకున్నా వసుంధరపై కేవలం అయిదుగురు భారతీయులే మిగిలినా,వాళ్లుపామరులైనా పండితులైనా అ కంఠాలలో సీతాదేవి చరిత్రమాత్రమే నినదిస్తుంటుంది అనిన వివేకానంద స్వామీజీ ఎంత గొప్పగా ఆమెను కొనియాడాడో చూడండి. ఈ జాతిమీద ఆ మహాసాధ్వి చరిత్రకు గల ప్రభావం అలాంటిది. జానకితో పోల్చదగిన స్త్రీలు గాని,రాముడి వంటి పురుషుడుగాని లేరు. క్షమయే సీత సీతయే క్షమ,మైథిలీ అన్వర్థ నామధేయ. పుడమిపుత్రిగా  మిథిలవాసిగా కూడా  ఆమె సార్థకత సంపాదించినది. ఈపావని జగదారాధ్య “త్వంమాతా సర్వభూతానామ్” అని పరాశరుడన్నట్లు జగదేకమాత. పవిత్రమూర్తియైన స్త్రీ అగ్నితుల్యయని ఆమెను సమీపించినవాడు మిడతవలె బూడిద కాగలడని పౌరాణికస్త్రీమూర్తులెందరో నిరూపించుకున్నారు. కలకంఠి కంటకన్నీరొలికితే ఏమౌతుందో చరిత్రలు నిరూపించాయి. ఎందుకాంతలవమానింపబడుదురో వారి కార్యాలన్ని ఫలశూన్యాలు.  స్త్రీలు ఎవ్వరియెడ దుఃఖిస్తారో వారికి వంశం ఉండదట. కాంతా శప్తాలైన గేహాలు శక్తిచే నశింపబడి లక్ష్మీశూన్యాలై వృధ్ధిపొందలేవని భారత గ్రంథకర్త చెప్పినట్లు,ఈ అయోధ్యాపురంధ్రి,మహాసాధ్వి,ఆదర్సమహిళా,సతీమతల్లి జీవితచరిత్ర చక్కగా నిరూపించినది. (లంకారాజ్యమే దీనికి తార్కాణం). 
 
“యావత్ స్థాస్యంతిగిరయస్సరితశ్చమహీతలే
తావత్ సీతా చరితమ్ వైలోకేషు ప్రచరిష్యతి”
 
ప్రకృతి నిలిచివున్నంతకాలం “రామా’చరిత్ర మార్ర్మోగుతుంటుంది. పుణ్యభూమి భరతఖండం యొక్క ఔన్నత్యాన్ని దశదిశల వెదజల్లుతూనే వుంటుంది. ఇన్నిమాటలెందుకు ఆదర్శసతి సీతా జీవితచరిత్రయే స్త్రీలకు గీతామృతసారం.
చిన్నరేఖ పక్కన మరగుజ్జు గీతలు
కంటికి సమాంతరంగా సాగని చూపులు
ఎక్కడానికీ, దిగజారడానికీ అవే మెట్లు
 
—–
 
తిరుగు రైలు లేదని తెలిసీ మా ఊరొచ్చిన స్నేహితులకి
మనిషిగా ఎదగమని అడ్డుతొలగిన ఆనందానికి
వైరాగ్యాన్ని అలవాటు చేసినందుకు వంచనకి
 
—–
 
గాయపడని చోట ముందు చూపుతో కాస్త మందు
ఆత్మను కాపాడుకోడానికి అహానికో చెంపదెబ్బ
ఇంకా నేర్చుకోని పాఠాలకి కాసేపు విరామ చిహ్నం
 
—–
 
 


రచన : సుజాత 
 
దశాబ్దాల తరబడి అలవాటు పడిపోయాం! అడుగు పెట్టిన ప్రతి చోటా అవినీతి స్వాగతం చెప్తుంటే కొన్నాళ్ళకి అదేదో మామూలు విషయంగా మారిపోయి దాన్ని పెంచి పోషిస్తూ, అప్పుడప్పుడూ మనమూ దానికి కొమ్ము కాస్తూ, నిత్య జీవితంలో దాన్ని ఆక్సిజన్ కంటే అవసరంగా మార్చుకున్నాం! అయినా లోపల ముల్లుగా గుచ్చుతున్న అసౌకర్యాన్ని మాత్రం కడుపులో నిప్పులా భరిస్తూ వచ్చాం! అతి తక్కువ స్థాయి ఉద్యోగి నుంచీ మంత్రులూ, దేశపాలకుల వరకూ అవినీతి మంత్రం జపిస్తూ ఉంటే సామాన్యుడి గుండె చప్పుడు ఎవరికీ వినపడలేదని కేకలు పెట్టాం!
అవినీతి గురించి మాట్లాడి, ఉపన్యాసాలు దంచి,ఫేసు బుక్కులూ ట్విట్టర్లూ,బ్లాగులూ బజ్జులూ రాసి కొంత కసి తీర్చుకున్నాం! అదృష్టం..నిజానికి ఇవన్నీ లేకపోతే అవినీతికి వ్యతిరేకంగా ఇంతమంది పోరాడ్డానికి సిద్ధంగా ఉన్నారని ఎలా తెలుస్తుందేం? ఆ ముసలాయన లేచి ముందడుగు వేశాక మేమూ ఉన్నాం పదమని మనమూ ఆయన వెనుక పదడుగులు వేసి ఊరూరా, వాడవాడలా,ఎంతో కొంత బహిరంగ వ్యతిరేకత చూపించామంటే వర్చువల్ ప్రపంచమని మనం ఆడిపోసుకునే ఈ సోషల్ నెట్ వర్కులు ఎంతో దోహదం చేశాయనే చెప్పాలి. ఒకటే ఆలోచనలున్న వారు నలుగురు కలిస్తే అదే ఉద్యమం! అదే పోరాటం! అదే స్నేహం! అదే స్ఫూర్తి!
ఒక వీరుడు మొదలుపెట్టిన ఈ పోరాటం ఇవాళ వీధి వీధికీ వ్యాపించింది. అట్టడుగు స్థాయినుంచీ చైతన్యం పెల్లుబికింది. అందుకే, హజారే దీక్షకు ఇంతటి ఆదరణ! ఇక్కడ ప్రతి మనిషికీ ఎవరో వచ్చి ఏదో చేయాలనే కోరికే! అందుకే ఎవరో వచ్చేదాకా ఎదురు చూశారు. కానీ మోసపోలేదు. వయోవృద్ధుడైన హజారే తర్వాత ఈ పోరాటం లోక్ పాల్ బిల్లు తో ఆగిపోకుండా నిరంతరం ఎలా కొనసాగుతుందనే సందేహం ఇప్పుడు లేదు. కిరణ్ బేడీ లాంటి నిజాయితీపరులు ఈ ఉద్యమాన్ని నడిపించడానికి సామాన్యుడికి తోడుగా ఉన్నారు.
వేలు,లక్షల కోట్ల ప్రజాధనం లూటీ! ఒక మనిషి కడుపు నిండా తిని,పని చేస్తూ సౌకర్యంగా బతకడానికెంత డబ్బు కావాలి? ఎందుకింత దాహం? వాళ్ళే కాక వాళ్ల మనవలూ ముని మనవలూ కూడా రాజభోగాల్లో తేలి సోలేంత సంపద ఈ హయాంలోనే సంపాదించి పాతరేయాలన్న దురాశ? ఎక్కడి నుంచి పుడుతుందీ కోరిక?  పిడికెడు మెతుకులకూ, చారెడు నీడకూ నోచుకోక రోడ్డు పక్కన ఫుట్ పాత్ మీద బతికే అభాగ్యులు ఇలాంటి డబ్బు పోగేస్తున్నపుడు ఒక్కసారైనా గురుతుకు రారా వీళ్ళకి? ఇవన్నీ సామాన్యుడి మనసులో రేగే ప్రశ్నలు! ఎవరూ జవాబు చెప్పని పట్టించుకోని ప్రశ్నలు!
అవినీతిని వ్యతిరేకించడమే కాక సామాన్యుడు “ఈ పరిస్థితికి నా వంతు సహకారం ఏమిటి?ఇందులో నా పాపం వాటా ఎంత?” అనే ప్రశ్న తనకు తనే సంధించుకోవడం కూడా ఆశావహ సూచనే! మొన్న హైటెక్ సిటీ దగ్గర ఒక జాబ్ వెబ్ సైట్ వాళ్ళు “Iam not corrupt” అని ముద్రించి ఉన్న కారు స్టిక్కర్లు ఉచితంగా పంచుతుంటే తీసుకోడానికి కొందరు జంకడం మరి కొంతమందిని ఆలోచింపజేసింది.  కనీసం “నేను కరెప్టా కాదా?” అనే ప్రశ్న వాళ్ళు వేసుకుంటున్నారన్నమాట! ఇంతకంటే శుభ వార్త ఏముంది?
అన్నా హజారే వేసిన అడుగు సామాన్యుడినే కాదు,న్యాయ వ్యవస్థనూ కదిలించినట్టుంది. లోకాయుక్త అటు యడ్యూరప్పను,గాలి సోదరుల్ని ఖంగు తినిపించినా, ఇటు రాజకుమారుల లక్ష కోట్ల ఆస్థికి న్యాయ స్థానం చెక్ పెట్టడానికి దారులు వేసినా,కనిమొళి చేత ఊచలు లెక్కపెట్టించినా…..ఇదే స్ఫూర్తి!
అవినీతి పూర్తిగా అంతమెప్పుడవుతుందనే ప్రశ్న మాత్రం అర్థ రహితం! ఎందుకంటే అవినీతంటే కేవలం లంచాలు, అక్రమ సంపాదన మాత్రమేనా? అక్రమ ప్రవర్తన కూడా అవినీతే! రెడ్ సిగ్నల్ జంప్ చేయడం నుంచి, క్యూలో నిల్చోకుండా నిల్చున్న టికెట్ సంపాదించడం వరకూ, హెల్మెట్ పెట్టుకోకపోవడం నుంచీ,రాంగ్ రూట్లో వెళ్లడం వరకూ, ఐదొందలకి పని మనిషి ఇంటిపనంతా చేయట్లేదని బాధ పడుతూనే, ఏడాదికి రెండు ఇంక్రిమెంట్లన్నా ఉండాలని మరో రకంగా బాధ పడటం______ఇవన్నీ అవినీతి కాదేంటి?
అందువల్ల అవినీతి మన రక్తంలో ఉంది! దీన్ని పూర్తిగా నివారించలేం! కానీ ఒక స్థాయిలో ఎవరో ఒకరు మొదలు పెడితే_______కొన్నాళ్ళకు అది మనలో ఆలోచనల్ని రేకెత్తించవచ్చు! పూర్తిగా కాకపోయినా ఎప్పటికప్పుడు మన ప్రవర్తనలో మార్పుని మనం బేరీజు వేసుకుంటూ ఉంటే..మనలోని అవినీతి భూతాన్ని చంపలేకపోయినా కనీసం కోమాలోకి పంపగలిగితే దాన్ని మరిహ లేవకుండా జాగ్రత్తలు తీసుకోవచ్చు!
ఏమంటారు?

— రచన:  ?????? (మీరే చెప్పాలి)
 
మన బ్లాగ్లోకంలో వంటలు రాసేవాళ్ళు చాలా మందే ఉన్నారు….అదేంటీ, వంటలు వండుతారుగాని రాయటమేమిటీ అంటారా…..ఏమో మరి వాళ్ళంతా రాస్తుంటారు(నిజంగా వండుతారో లేదో తెలీదుగాని..;)..)…..ఒకాయన “బ్లాగునలుడూ”, ఇంకొకాయన  “బ్లాగుభీముడూ”…… ఒకావిడ ఆరో, పదారో,నూటయాభైయ్యారో “రుచులు”తెగ రాసేస్తుంటుంది…..మరొకావిడ “రుచులు” అని చెప్పి తెగ టెంప్ట్ చేసేస్తుంటుంది…..:)….. మరి వాళ్ళందరూ రాయగాలేంది నేను రాస్తే తప్పేవిఁట్టా! ఆహాఁ ఏంటీ తప్పు అనడుగుతున్నా….అందుకని వాళ్ళకన్నా గొప్పగా వండలేకపోయినా సారీ రాయలేకపోయినా, వాళ్ళల్లో ఒకళ్ళగానన్నా కాకపోతానా అనుకుని రాసేద్దామని డిసైడైపోయా….
ఇక వాళ్ళలా కాకుండా కాస్త సిన్సియర్గా వండిమరీ రాద్దామని బాగా ఇదిగా అనేసుకున్నా…కాని ఎక్కడ రాయాలి???….. గోడలమీదా,గొబ్బెలమీదా రాస్తే ఎవరు చూస్తారు? పైగా మా ఇంటిఓనరు పట్టుకు తంతాడు…బ్లాగొకటి తెరిచి రాద్దామా అనుకుంటే మనం మహావీర బద్దకస్తులం కదా…”ఉన్న మూణ్ణాలుగు బ్లాగులే సరిగ్గా మెయింటైన్ చెయ్యట్లా, ఇప్పుడు కొత్తగా మరోటి మొదలెట్టి, అదికూడా గాలికొదిలేస్తే, బ్లాగ్లోకంలో ఇప్పుడున్న కాస్తపరువు కూడా పోతుంద”ని మా –.బ్లా.స. మిత్రులు హెచ్చరించారు….ఏ పత్రిక్కో పంపిద్దామా అంటే మనవాళ్ళు చూసే పత్రికలేం ఉంటాయ్, పైగా ఆ పత్రికలవాళ్ళు మన వంటకం వేస్తారని గ్యారంటీ ఏం లేదుకదా అని తెగ ఆలోచించేస్తుంటే ఓ అవిడియా తట్టింది…..
మన “మాలిక పత్రిక” వాళ్ళు, కొత్తవాళ్ళని, వాళ్ళ టాలెంటుని ఎంకరేజ్ చేస్తారని, విభిన్నమైన అంశాలకి ప్రాముఖ్యతనిస్తారని తెలుసు కదా! సో వాళ్ళని డవిరెక్టుగా కాంటాక్టు చేశా… వాళ్ళదసలే విశాల హృదయం…నా విషయం చెప్పగానే, “మీకెందుకు, మీరు రాసి పంపండి.వేసేస్తాం..”అని నాకు అభయహస్తం ప్రకటించేశారు….అద్గదీ ఇంకేముంది! హాయిగా ఊపిరి పీల్చుకుని రాయటానికి ప్రిపేరై పోయా…….
హ్మ్! రాయాలంటే మరి వండాలికదా… “ఆ! మరీ చెప్తావ్! రాయాలంటే నిజంగానే వండాలా ఏంటీ, ఏదో ఒకటి రాసేస్తే పోలా, చదివే వాళ్ళంతా నిజంగా చూడొచ్చారా పెట్టారా?”అన్నారు మా –.బ్లా.స. మిత్రులు….ఊఁహూఁ! నే ఒప్పుకోలా, మరి నేను చాలా సిన్సియర్ కదా! అందుకని నిజంగా వండాక రాద్దాం అనుకున్నా….ఐతే ఇంతకీ ఏం వండాలి? అని తెగ ఆలోచించా……
ఇంతలో మా బికీలీక్స్ బృందం ఓ మాంఛి ఇన్పర్మేషన్ తెచ్చారు…..ఆ సదరు బ్లాగుభీముడుగారు ఒక వెరైటీవంటకం చేసి మరొకాయనకి పార్సెలు ఇచ్చారంట. అది ఇంకా ఆయన బ్లాగులో పెట్టలా, ఇప్పుడప్పుడే పెట్టే ఆలోచన కూడా లేనట్టుంది….. ఇంతకీ ఆ వంటకం ఏంటనుకున్నారు, “పులిహోరగోంగూర పచ్చడి”……ఓస్! అదే కదా అనిపించింది….ఆయనేనా చేసేది, మేం చెయ్యలేమా,రాయలేమా అనుకున్నా…..పైగా మొదలెట్టటమే “ఊరగాయలతో”, అదీగాక నాకు అత్యంత ప్రాణప్రదమైన మన “ఆంధ్రమాత” గోంగూరతో మొదలెడితే మనకీర్తి దశదిశలా వ్యాపిస్తుంది కదా అనిపించి ఉబ్బితబ్బిబ్బై ,”శభాష్” అని నా జబ్బ నేనే చరిచేసుకున్నా…….:)……
ఇక పచ్చడి ఎలా పెట్టాలి, ఏమేం సంభారాలు కావాలి అని ఆలోచించా….. మా అమ్మ,పెద్దమ్మ కలిసి పెట్టేవాళ్ళు ఆ పచ్చడి…..వాళ్ళు పెట్టిన పచ్చడి సప్తసముద్రాలవతలక్కూడా ప్రయాణం చేసొచ్చేది…..అమ్మకో ఫోనుకొట్టి ఎలా పెట్టాలో, ఎంతెంత కొలతలో కనుక్కున్నా…పైగా వాళ్ళు పెడుతుంటే ఏళ్ళ తరబడి చూసిన అనుభవంకూడా బోలెడుంది కదా…ఇంకేముంది అన్నీ తెచ్చుకుని రంగంలో దూకేశా…..
ఏమేం తెచ్చుకున్నానంటే :-
1)     మాంఛి ముదురుగోంగూర – ఒక కేజీ
2)    చింతపండు – నూటాయాభై గ్రాములు
3)    ఎండు మిరపకాయలు – రెండొందల గ్రాములు
4)    ధనియాలు – చారెడు
5)    మెంతులు – రుచికి సరిపడా (అంటే ఒక రెండు స్పూనులనుకోండి)
6)    నూనె – అరకేజీ
7)    వెల్లుల్లి పాయలు –  వలిచిన రెబ్బలు ఒక చారెడు
8)    ఉప్పు – పావుకేజీ
9)    ఇంకా తాలింపుకి ఇంగువ, తాలింపు గింజలు
ఎలా చేశానంటే :-
•    ముందు గోంగూరని శుభ్రంగా కడిగేసి ఆరనిచ్చి బాండీలో సరిపడా నూనె వేసి వేయించాను.
•    గోంగూర వేగుతుండగానే, ముందే బాగా నానబెట్టి పెట్టుకున్న చింతపండు బాగా పిసికి పులుసు తీసి పొయ్యిమీద పెట్టి పులిహోర పులుసులా కుతకుతా ఉడికించా…..ఉడికాక దించి పక్కన పెట్టా… వేగిన గోంగూరని కూడా…
•    ఇప్పుడు ఎండు మిరపకాయలు మరికాస్త నూనెవేసి బాగా వేయించా…అవి బాగా వేగేప్పుడు చివర్లో  ధనియాలు,మెంతులు వేసి అన్నీ బాగా వేగగానే దించేశా….
•    ఇప్పుడు ఈ మిరపకాయలు,ధనియాలు,మెంతులు,ఉప్పు కలిపి మిక్సీలో వేసి, బాగా మెత్తగా అయ్యేలా చేసి ఆ “కారం” పక్కన పెట్టుకున్నా…
•    ఇక పైన వేయించి పెట్టుకున్న గోంగూర, ఉడకబెట్టిన చింతపండు పులుసు, కొట్టిపెట్టుకున్న కారం అన్నీ కలిపి గ్రైండర్లో వేసి రుబ్బాను….
•    వెడల్పాటిబాండీ పొయ్యిమీద పెట్టుకుని మిగిలిన నూనె అంతాపోసి బాగా కాగనిచ్చి తాలింపు గింజలు,ఇంగువ వేసి చిటపటలాడగానే దించి ఈ నూనె ముందు రుబ్బిపెట్టుకున్న పచ్చడికి కలిపాను….
•    చివర్లో ఆ చారెడు వెల్లుల్లి రెబ్బలు వేసి బాగా కలిపి ఆరాకా తీసి బుల్లిజాడీకి పెట్టాను….
•    అంతే! ఘుమ్మని వాసనలు కొడ్తున్న “పులిహోర గోంగూర” తయారైపోయింది…….
ఈ పచ్చడి ఎలా తినాలంటే :-
కంచంలో వేడివేడన్నం పెట్టుకుని, ఈ పచ్చడేసుకుని్, మాంఛి వెన్నపూసేసుకు తింటుంటే ఉందీ నా సామిరంగా…అబ్బబ్బ…యమాగా ఉందిలే……. ఇది జొన్నసంకట్లోగాని, రాగిసంగట్లో గాని ఏసుకుతింటూ మజ్జెన ఉల్స్ కుమ్ముతూ ఉంటే ఇంకా యిరగదీసేస్తదంతే…..;)
మీరు చేసుకునేప్పుడు తీసుకోవలసిన జాగ్రత్తలు :-
ఏం లేదండీ, ఈ జాగ్రత్తలు తీసుకున్నారంటే పచ్చడి రుచీ అదిరిపోద్ది, ఎక్కువనాళ్ళూ ఉంటది….
•    మొదట గోంగూర బాగా ముదురాకు తీసుకోవాలి…ఎందుకంటే లేతాకు వేయించగానే లేహ్యంలా ఐపోతుంది….. ముదురాకైతేనే తాళ్ళుతాళ్ళుగా ఉండి బాగుంటుంది…ఇక లేతాకే దొరుకుతుందనుకోండి ఎక్కువ రుబ్బాల్సిన పన్లేదు….బాగా కలిపినా సరిపోతుంది….. ఏ ఆకైనా మిక్సీలు,గ్రైండర్ల కంటే రోట్లో రుబ్బితేనే బాగుంటది…..
•    ఆకు కేజీ అంటే వలిచిన ఆకు, కట్టలతో కాదు…:)….. ఆకుని ఎక్కువగా కడగొద్దు, ఒక్కసారి నీళ్ళల్లో ముంచి దులిపి తీసెయ్యండి..ట్యాపుల కింద ఎక్కువసేపు పెట్టి కడగొద్దు….అలా చేస్తే ఆకుకి ఉన్న పులుసు కారిపోతుంది…అప్పుడు రుచీ పచీ ఉండదు..నిలవకూడా ఉండదు…….
•    ఇక పై కొలతలన్నీ నేను ఉజ్జాయింపుగా చెప్పినవే… ఎందుకంటే అమ్మ అన్నీ కట్లు,అరసోలల లెక్కన చెప్పింది…:)
•    చింతపండు పులుసు పిసకక పోయినా, బాగా ఉడికించి అది మిక్సీ పట్టేస్తే తొక్కంతా కూడా కలిసిపోతుంది…పులుసుకూడా చిక్కగా ఉంటుంది…
•    ఇక కారం…. పైన నేను చెప్పినట్టు అప్పటికప్పుడు కొట్టుకున్నా సరే లేకపోతే మామూలు పచ్చళ్ళకారమైనా వాడుకోవచ్చు…అప్పుడు కారం కొలత – అరసోల, అంటే షుమారు ౩౦౦మిలీ గ్లాసుతో కొలిస్తే ఎంత వచ్చిద్దో అంత, ఉప్పు కూడా అంతే….ఆ కారానికి ధనియాలు,మెంతులూ సరిపడా కలిపి కొట్టుకోవాలి… కాని వేయించికొట్టిన కారమే రుచి….ఉప్పుకూడా కళ్ళుప్పైతేనే బాగుంటుంది…..
•    నూనె కూడా చూసుకుని కలుపుకోవాలి…ఆకుని బట్టి మారుతుంది కలుపుకోవాల్సిన కొలత…..వేరుశనగనూనె ఐతేనే కమ్మగా ఉంటుంది…..గోంగూర ఎంత నూనె పోసినా, ఎన్ని మిరపకాయలు పోసినా వద్దనదని వెనకటికెవరో ఓ కవిగారు చెప్పారు…:)
•    తాలింపు గింజల్లో మినప్పప్పూ,పచ్చనగపప్పూ,ఆవాలూ,ఎండు మిరపకాయలూ, ఇంగువా వేసుకోవాలి…..జీలకఱ్ఱ్రా,కరివేపాకూ అవసరం లేదు……
•    ఇక వెల్లుల్లి ఇష్టమున్నవాళ్ళు వేసుకోవచ్చు,లేకపోతే లేదు….
•    ఇక అన్నిటికన్నా ముఖ్యం తడిచేతులు,తేమ అస్సలు తగలనివ్వొద్దు….పచ్చడి బాగా ఆరాకే డబ్బాకో,జాడీకో పెట్టండి…..ఇలా చేస్తే తేలిగ్గా నాలుగైదునెలలుంటుంది, మీరు ఉండనిస్తే…;)……ఫ్రిజ్జులో అయితే సంవత్సరంపాటుంటుంది……
•    పచ్చడి రెండురోజులు ఊరనిచ్చి తింటే సరిపోతుంది మరి…నేనిక్కడ తెగ లాగించేస్తున్నా, మీరూ బరిలోకి దిగండి మరి.
ఇట్లు,
మీ
(చెప్పుకోండి చూద్దాం.. రోజూ నన్ను చూస్తూనే ఉంటారు. ఆ మాత్రం చెప్పుకోలేరా. ఇంతమంచి గోంగూర పచ్చడి చెప్పాను. అది చేసి తినేసి వచ్చి నేనెవరో చెప్పుకోండి)
రచన : డా.శ్రీనివాస చక్రవర్తి
 గడియారం పది గంటలు కొట్టింది. పగలు కాదు రాత్రి.  దిక్కుమాలిన టీవీ చూసి చూసి కళ్ళు లాగుతున్నాయి. దిక్కుమాలిన సోఫాలో కూర్చునీ కూర్చునీ కాళ్ళు లాగుతున్నాయి. ఇంత రాత్రయ్యింది. తను ఎప్పుడొస్తుందో తెలీదు. ‘ఇప్పుడే రాదులే పద డాళింగ్!’ అంటూ పీకపట్టుకుని నిద్రాదేవి వత్తిడి చేసింది. ‘ఛస్!ఊరుకో!’అనడానికి కూడా ఓపిక లేదు.
ఇంతలో బాంబుపడ్డట్టు పెద్ద చప్పుడు. తుళ్ళిపడి నిద్రాదేవి పీక వదిలేసింది. కాస్త తేరుకుని కళ్ళు నులుముకున్నాను.
‘ట్రింగ్!’మళ్లీ అదే చప్పుడు. ‘ట్రీంగ్!!!’
‘హలో!’
‘వొరేయ్, విక్రమ్! రాస్కెల్! ఎలా వున్నావు? అవతల్నుంచి గావుకేక. దెబ్బకి 90
శాతం మత్తు వొదిలిపోయింది. రసాభాస అయినందుకు చురచుర చూసి చెప్పులేసుకుని
వెళ్ళిపోయింది నిద్రాదేవి.
“హలో! హూ ఈస్ దిస్!” కాస్త చిరాగ్గా అన్నాను. వాలకం బట్టి కాల్ ఇండియా నుండే
అని గ్రహించాను. ఫోన్లో సూటిగా పాయింటుకి రావటం మన వాళ్లకు అలవాటు.
“ఒరేయ్ ఫూల్! నేన్రా,    శ్రీధర్ని ఇండియానుంచి.  ”
చిరాకంతా ఎగిరిపోయింది. టాటా కూడా చెప్పకుండా విసవిసా నడుచుకుంటూ చీకట్లో అదృశ్యమైపోయింది నిద్రాదేవి.
“ఒరేయ్! రాస్కెల్! శ్రీధర్! నువ్వా? సడెన్ గా ఏంటిలా? ఎలా వున్నావు? ఎక్కడున్నావు? ఏం చేస్తున్నావు?  ఇంతకాలం ఏవై పోయావు? సుధ ఎలా వుంది? పిల్లలు గట్రా వున్నారా? వుంటే ఎంత మంది?వాళ్ల పేర్లేంటి?. . . . ”
“ఒరేయ్! ఇది ఐ. ఎస్. డి కాల్ అన్నది మర్చిపోకు. నీకు
జవాబులు చెబుతూ కూర్చుంటే ఓ నెల జీతం ఎగిరిపోతుంది. అంచేత నువ్వే ఐదు
నిమిషాల తర్వాత చెయ్. ఇంట్లో ఐ. ఎస్. డి లేదు కనుక బయటి నుంచి
చేస్తున్నాను. ఓ ఐదు నిమిషాలాగి ఇంటికి చెయ్. నెంబరూ 0 2 2 . . . ”
“0 2 2. . .”
ఇది బొంబాయి నంబరు. మనవాడు మకాం వైజాగ్ నుండి బొంబాయికి మార్చాడన్నమాట.
శ్రీధర్ నా ప్రాణస్నేహితుడు. ఆంధ్రా యూనివర్సిటీలో ఇంజనీరింగ్ చేస్తున్నప్పుడు పరిచయం అయ్యాడు. నేను డేస్కాలరుగా ఉండేవాణ్ణి. శ్రీధర్ హాస్టల్లో వుండేవాడు. అయినా ఎప్పుడూ ఒకరినొకరు వొదిలిపెట్టకుండా తిరిగేవాళ్లం.
 
ఏడేళ్ళ క్రితం నేను,    ప్రియ-అదే మా ఆవిడ- అమెరికా వచ్చేసాక మళ్లీ ఇప్పటిదాకా సమాచారం లేదు. ఎన్నోసార్లు వాణ్ణి తలుచుకున్నా వాడి గురించి వాకబు చేసే ప్రయత్నం చెయ్యలేదు. ఎన్నో యేళ్ళ తరువాత మళ్లీ వాడిగొంతు వింటున్నాను. వాడు నేను కలిసి తిరిగినరోజులు గుర్తు తెచ్చుకుంటూ స్మృతి అనే తలుపు తెరిచి గతమనే గదిలోకి అడుగుపెట్టాను.
. . . . . . . . . . . . . . . . . . . . . . . . . . . . . . . . . . . . . . .
 
నేను శ్రీధర్ ని మొట్టమొదటి సారి చూసినప్పుడు తుప్పల్లో ఏదో వెదుకుతూ కనిపించాడు. పాపం
సహాయం చేద్దామని వెళ్లి అడిగాను.
“ఏం వెదుకుతున్నారండీ?”
“వెదకడం లేదు. కొలుస్తున్నాను. ”
“పోనీ యేం కొలుస్తున్నారండీ?”
“కాంపస్ చుట్టుకొలత ఎంతో ఈ పావలా కాసుతో కొలుచుకు రమ్మన్నారు సీనియర్లు.
ఈ రాగింగ్ తో పిచ్చెక్కుతుంది. మా ఊరికి పారిపోవాలనుంది. ”
కుర్రాడికి ఇక యేడుపు ఒక్కటే తక్కువ.
“నేను సాయం చెయ్యనా?”
“ప్లీజ్!అంతకన్నానా,    “అంటూ జేబులోంచి మరో పావలా తీసి ఇవ్వబోయాడు. బాధపడతాడని
నవ్వాపుకుని అన్నాను,
“నా సొల్యూషన్ వేరు. నాబండి మీదెక్కి కూర్చోండి. ఇట్నుంచి ఇటే చెక్కేద్దాం. ”
“అమ్మో!మరి సీనియర్లు చితక్కొట్రూ?”
“చూడండి!ఇప్పటికే పాపం మీరు కాంపస్ సగం పైగా కవర్ చేసేసారు. అంటే ఇంచుమించు గంటన్నర పైగా పట్టుంటుంది,  అనుభవం మీద చెబుతున్నాను. మొత్తం పూర్తయ్యేసరికి కనీసం మరో గంటన్నా పడుతుంది. అంటే మీరు తీసుకెళ్లబోయే ఫైనల్ రిజల్స్ కోసం ఆ సీనియర్లు అక్కడే ఆత్రంగా వెయిట్ చేస్తూ ఉంటారనుకున్నారా?”
విషయం అర్థమయ్యి ఓ వెర్రి నవ్వు నవ్వాడు.
“పదండి. దసపల్లా హోటల్ కి వెళ్ళి ఉప్మా,    పెసరట్టు తింటూ సమాచారం మాట్లాడుకుందాం. “అలా మొదలైన మాస్నేహం ఢోకా లేకుండా వృద్ధి చెందింది. క్లాసులోనూ,    గ్లాసులోనూ(అంటే మరేం లేదు,    ఇద్దరికీ టీ అంటే ప్రాణం), బీచ్ లోనూ, మ్యాచ్ లోనూ కవలల్లా కలిసే వుండే వాళ్లం. కొత్తసినిమా వస్తే చాలు క్లాసులు, లాబులు అన్న తరతమబేధం లేకుండా యేది అడ్డొస్తే దాన్ని ఎగ్గొట్టి సినిమా కెళ్ళే వాళ్లం. ఇద్దరం యెంతో సహకారభావంతో పనిచేస్తూ కాలేజీలో అమ్మాయిల లిస్టు ఎల్లవేళల అప్ టు డేట్ గా వుంచే వాళ్లం. ఇలా వాడి సాంగత్యంలో నా జీవితం మూడు టీలు, ఆరు సమోసాలుగా అందంగా సాగింది. కళ్ళు మూసి తెరిచేలోగా ఫైనల్ ఇయర్ కి వచ్చేశాం. కథ మరీ సాఫీగా ఉందని పసిగట్టాడు కాబోలు. బ్రహ్మదేవుడు చిన్న ట్విస్ట్ ఇచ్చాడు.
 
ఒకరీజు సాయంత్రం నేను నా బండి మీద కాలేజి నుంచి ఇంటికి వెళ్తుంటే కాంపస్ బయట బస్టాండ్ లో
ఎవరో “విక్రమ్!” అని  కేకేశారు. చూస్తే మావాడు, శ్రీధర్. పక్కనే ఎవరో కొత్త అమ్మాయుంది. వెళ్ళి
పలకరించాను. అమ్మాయిని కాదు మా వాణ్ణి.
“ఒరేయ్! విక్రమ్”ఈమె. . . ”
“హాయ్!”!ఉదారంగా నవ్వాను.
“మా పెదనాన్న గారమ్మాయి,  ప్రియ. . . ”
“నైస్ టూ మీట్ యు, అయామ్ విక్రమ్.”
“యూనివర్శిటీలో బీ. ఫార్మ్.  చదువుతుంది. ఇవాళ ఆర్టీసీ స్ట్రైక్ అట. వీళ్ళ ఇల్లు మీ ఇంటికి దారే అవుతుంది.  కొంచెం డ్రాప్ చెయ్యవూ?”
ఓసారైనా యెగాదిగా చూడదగ్గ రూపంలా కనిపించి ఓసారి యెగాదిగా చూసాను ఆ అమ్మాయిని. లేత
నిమ్మకాయ రంగు కుర్తావేసుకుంది. దాంతోపాటు లేతనీలిరంగు జీన్స్. కొల్హాపురిచెప్పులు. మరగకాచిన ఆవుపాల వంటి మేనిఛాయ. పేలుతున్నమవుంట్ ఎట్నా లాంటి బొట్టు. ఆ జ్వాలముఖి మీది మసిపొగలలా ముసిరే ముంగురులు. సన్నని తీరైన నాసిక మీద మెరిసే ముక్కుపుడక. కిరణ్ బేడీలా ఒద్దికగా కత్తిరించుకున్న జుట్టు.  మూర్తీభవించిన ఈస్ట్ వెస్ట్ ఫ్యూషన్లా వుంది.  పిల్ల నచ్చింది.
“రండి”అంటూ నిండు మనసుతో నా బండిమీదకు ఆహ్వానించాను.  అలా ఆర్టీసీ స్ట్రైక్ పుణ్యమా అని యేర్పడ్డ మా స్నేహం ఆర్టీసీ స్ట్రైక్ తోనే అంతరించిపోలేదు. సాయంకాలం ఇంటి దగ్గర డ్రాప్ చెయ్యడమే కాక, ఆపై ఉదయం కాలేజీ దగ్గర డ్రాప్ చెయ్యడమే కాక,  కాలేజీ, ఇల్లే కాక ఇంకా ఎక్కడికి
పడితే అక్కడికి నా బండిమీద డ్రాప్ చేసే బాధ్య్తతను నా నెత్తిన వేసుకున్నాను. ఎక్కడికీ డ్రాప్ చెయ్యాల్సిన అవసరం లేకపోయినా ఊరికే నా బండిమీద తిప్పటం నా విధి అనుకున్నాను. కైలాష్ గిరి, డాల్ఫిన్స్ నోస్ నుండి, ఋషికొండ,  భీమిలిమాత్రమే కాక ఆర్టీసి బస్సులు చొరబడలేని
సుదూరతీరాలకు ఇద్దరం నా టూవీలర్ మీద చొచ్చుకుపోయాం. అలా దూరం, దాహం తెలీకుండా ఎలక్షన్ క్యాంపెయిన్ లాగా వైజాగ్ జిల్లా అంతా నిర్విరామంగా సంచరిస్తూ నా సరికొత్త కవసాకి మీదే నేను ప్రియ ప్రేమలో పడ్డాం.
క్రమంగా ఒకరికొకరం దగ్గరయ్యాం. ఇద్దరి అభిరుచులు ఎంత దగ్గరగా వున్నాయో తెలుసుకుని
ఆశ్చర్యపోయాం. ఇద్దరికీ దేశీయం కన్నా చైనీజ్ ఫుడ్స్ అంటేనే ఇష్టం. ప్రియకి కోక్  అంటే ప్రాణం. పెప్సీ కాదు.  పెప్సీ బచ్చాలు తాగుతారట. నా వుద్దేశం కూడా అదే. ఇద్దరం రికీ మార్టిన్ పాటలంటే నాలుగు చెవులూ కోసుకుంటాం. తనకి ట్రావిలింగ్ అంటే సరదా. ఊర్లంట ఊరేగడం అంటే నాకూ ఇష్టమే. తనకి ‘అయాన్ రాండ్’ నవళ్ళంటే ఇష్టం. ఆ గ్రంథరాజాల్ని నేనూ ఒకటో అరో చదివాను.
 
ప్రియ అమెరికన్ సిటిజన్. అమెరికాలో పుట్టింది. తనకి మూడేళ్ళ వయసులో వాళ్ళు ఇండియా వచ్చేసారు. అందుచేత ప్రియకి ఎలాగైనా తన జన్మభూమి అయిన అమెరికా చూడాలని,  అక్కడే స్థిరపడాలని వుంది. మరీ స్థిరపడాలని నాకు లేకపోయినా ఉన్నత చదువులకోసం, ఉద్యోగానుభవం కోసం తప్పకుండా అమెరికా వెళ్ళి తీరాల్సిందేనని నా నమ్మకం. అక్కడి వర్క్ కల్చరూ, అక్కడి ఫెసిలిటీస్. . . . ఇండియాలో కూడా అవన్నీ మెల్లమెల్లగా  వస్తాయి కాదన్ను,    కానీ, అప్పటికి నేను రిటైరైపోతా నేమోనని నా భయం. ప్రియ ఉద్దేశం కూడా అదే.
 
అందుకే అనిపిస్తుంది. నన్నుతయారు చేసిన వెంటనే, మళ్ళీమర్చిపోకుండా,  అదే థీమ్ మీద
ఓ ఆడపిల్లని కూడా సృష్టించాలన్న సదుద్దేశంతో  బ్రహ్మ ప్రియని సృష్టించాడా అని.
ఇక లాభం లేదు. కథకి వీలైనంతత్వరగా ఒక మంచి ఎండింగ్ ఇవ్వాలి. వివాహయంత్రాంగాన్ని
కదిలించాను. ఇరుపక్క్లల పెద్దవాళ్ళు మాట్లాడుకుని పెద్దగా పేచీ పెట్టకుండా పెళ్ళికి ఒప్పుకున్నారు. అయితే నాకు ఉద్యోగం వచ్చిన తర్వాతే పెళ్ళి అని చిన్న షరతు పెట్టారు. మాకైతే నో ప్రాబ్లమ్.
ఏదో సామెత చెప్పినట్లు(యే సామెతో ఖచ్చితంగా  తెలీదనుకోండి)ఆ ఉద్యోగం
కూడా త్వరలోనే వచ్చింది. చెన్నయ్ టీసీయస్ లో. మాకాబోయే మామగారికి నచ్చేటంత జీతంతో. అమెరికాకి వెళ్ళే అవకాశంతో. ఆవార్త తెలిసిన రోజైతే నాకు,  ప్రియకి పట్టపగ్గాల్లేవు. అంతవరకు దారికి అడ్డుగా ఉన్న ఓ పెద్ద ఉక్కుద్వారం భళ్ళున తెరుచుకున్నట్టయ్యింది. ఆ ద్వారానికి అవతల అంతులేని ఆనందం,  అవధుల్లేని అవకాశం, అమితమైన ఆదాయం-అవన్నీ ఇచ్చే అమెరికా!
 
ఈ శుభసమయంలో పార్టీ చేసుకోవాల్సిందే. బీచ్ కి వెళ్ళాల్సిందే. కెరటాల్ని చూస్తూ
కసాటా తినాల్సిందే.
 
సామాన్య మానవులు బీచ్ కి వెళ్లటానికి, జంటలు బీచ్ కి వెళ్ళటానికి మధ్య ఒకతేడా వుంది.
సామాన్య మానవులైతే బీచ్ లో ఎక్కడో అక్కడ కూర్చుని,    యేదో ఒకటి తిని ఇంటికి పోతారు. జంటలకి అలా వీలుపడదు. బ్యాటింగ్ పొసిషన్ లో వున్న టెండుల్కర్ బాల్ ని యెక్కడ ప్లేస్ చెయ్యాలా అని ఫీల్డంతా కలయ జూసినట్లు,    జంటలు ముందు బీచ్ అంతా క్రిటికల్ గా సర్వే చేస్తారు. సరైన స్పాట్ పట్టుకోవడం లోనే వున్నది సూక్ష్మం అంతా.
 
అలా నేను, ప్రియ సర్వే చేస్తుంటే ఉన్నట్టుండి ప్రియ “అరె అన్నయ్య!” కేకేసింది.
అల్లంత దూరంలో లైటవుస్ లా ఒంటరిగా కూర్చుని వున్నాడు. ఇంకెవడు మా వాడే, శ్రీధర్.
“హలో బాస్! ఏంటిలా?” దగ్గరికెళ్ళి పలకరించాను.
వాడు నోరుమెదపలేదు. రెప్పవేయకుండా సముద్రం వేపు చూస్తున్నాడు. కళ్ళు ఎర్రబారి వున్నాయి. వ్యవహారం కొంచెం సీరియస్సేనని అర్థం అయ్యింది.
వాణ్ణి చీర్ అప్ చెయ్యటానికి కాబోలు,    పాపం  ప్రియ అడిగింది.
“నీక్కూడా కసాటా కావాలా?”
అప్పుడు వాడు చూపుకి మరో ఆడపిల్ల అయితే మిడతలా మసై ఉండేది. ప్రియది గట్టి పిండం కనుక
ఓ మారు నాకొక్కడికే వినిపించేలా హుంకరించి లేచి కసాటా తెచ్చుకోటానికి వెళ్ళబోయింది. ఇక పార్టీ
సాగే సూచనలు కనిపించక తనని ఆ కసాటా తింటూ అలాగే ఇంటికి వెళ్ళపొమ్మని సైగ చేసి శ్రీధర్ వైపు తిరిగాను.
మెల్లగా కథ చెప్పుకుంటూ వచ్చాడు.
“మా కజిన్ ఒకడున్నాడు. నాకు చాలా క్లోజ్. ఉస్మానియాలో మెడిసిన్ హౌస్ సర్జన్ చేస్తున్నాడు. పాపం చాలా మంచివాడు. గత యేడాది ఎంగేజ్ మెంట్ అయ్యింది. అమ్మాయి వీడి క్లాస్ మేటే. వాళ్ళ ప్రేమాయణం ఫస్ట్ యియర్ నుంచే మొదలయ్యిందిట. ఫైనలియర్లో ఇంట్లో చెప్పాడు. ఒకే కులం కాకపోవటంతో మొదట్లో కొంచెం వ్యతిరేకించినా ఇద్దరూ ఇష్టపడుతున్నారని చివరికి ఒప్పుకున్నారు. పెళ్ళి ముహూర్తం ఇంకా రెణ్ణెల్లు ఉందనగా యెవడో ధూర్తుడు ఆ పిల్ల మనసులో ఓ విషబీజాన్ని నాటాడు.
“ఇంకెవడు పిల్ల తండ్రేనా? వీళ్లెప్పుడూ ఇంతే, ఇంతకీ యేవంటాడు. ”
“అబ్బాయికి అమెరికా వెళ్ళే ఉద్దేశం యేవైనా వుందేమో కనుక్కోమ్మా. ఈరోజుల్లో అమెరికా
వెళ్ళకుండా ఎలాగవుతుంది’అని యేదో వాగాట్ట. ఇక ఆ గారాలపట్టి వాళ్ల డాడీ చెప్పింది అక్షరాలా,
ముమ్మాటికీ నిజమని నమ్మి మావాణ్ణి వేపుడు కార్యక్రమం మెదలెట్టింది. ‘అమెరికా వెళ్తావా లేకపోతే
యెండ్రిన్ తాగమన్నావా?”అని కూర్చుంది. ”
“వెంటనే యెండ్రిన్ తెచ్చిచ్చాడా మీవాడు?”
“ఛ ఊరుకో!మంచివాడని చెప్పాను కదా!ఇక మావాడు ‘త్యాగేనైకే. . . ’అంటూ అమెరికాలో
ఎవరో బీరకాయపీచు చుట్టాన్ని పట్టుకుని,    అతని ద్వారా రంగప్రవేశం చేద్దామని పెద్ద పథకం వేశాడు. కాని
డాక్టరుకి వీసా ఇవ్వం పొమ్మన్నారు కన్సలేట్ వాళ్ళు. ”
 
“పాపం పిల్ల డిసపాయింట్ అయ్యిందా?”
“యేడ్చింది మూఢ!”
మావాడికి చిర్రెత్తితే సంస్కృతంలోకి దిగుతాళ్ళేండి.
“పోనీ వచ్చే యేడాది యేదో యెత్తు వేసి అమెరికా వెళ్తాన్నాడు. మెడిసిన్ వదిలేసి దొంగ సర్టిఫికేట్ తో
సాఫ్ఠ్ వేర్ ఉద్యోగంతోనైనా వెళ్తాన్నాడు. కాని పిల్ల విన్లేదు. ”
“మరి తనే యెండ్రిన్ తెప్పించుకుందా?”
“అంత అదృష్టం కూడానా? ముహూర్తానికి సరిగ్గా వారం రోజులముందు యేదో అమెరికా
సాఫ్ట్ వేర్ సంబంధం వస్తే అదే ముహూర్తానికి ఆ రాస్కెల్ని చేసుకుని గతవారమే అమెరికా చెక్కేసింది. ”
“ఇంకేం శని వదిలిపోయిందని మీవాడు ఊళ్ళో పిల్లలకు చాక్ల్ట్లెట్లు పంచాడా?”
“లేదు. వాడొక ఫూల్. ఆ పిల్ల లేకపోతే బతకనని మావాడు తిండి మానేసి, బాగా నీరసించిపోతే
వాణ్ణి హాస్పిటల్లో పెట్టి. . ఒక నెలరోజులు ఇంట్లో అందరికీ నరకం. ఇప్పుడిప్పుడే పరిస్థితి స్థిమితపడుతోంది. ”
“పోన్లేరా,   ఇప్పుడంతా సర్దుకుంటోందిగా. ఇక ఆ సంగతి మర్చిపో. అసలు ఇవాళ నీకో గుడ్ న్యూస్ చెప్పాలి. నాకు ఉద్యోగం వచ్చింది. చెన్నైలో. టీసీయస్ లో. నాకెంత సంతోషంగా వుందో తెల్సా? ఇంకో మూణ్ణెల్లలో మన ఫైనల్ ఎగ్సామ్స్ అవగానే మా పెళ్ళి. వెంటనే చెన్నై చెక్కేస్తాం. టీసీయస్ లో ఓ యేడాది గట్టిగా పంజేసి అక్కణ్ణుంచి అమెరికా చెక్కేస్తాం. అక్కడ ఓ యేడాది టీసీయస్ తోనే వుండి యే ఇంటెల్ కో,    మైక్రో సాఫ్ట్ కో జంప్ చేస్తాం. అక్కడ ఓ నాలుగైదేళ్ళు పనిచేసి గ్రీన్ కార్డ్ రాగానే సొంతంగా కన్సల్టన్సీ పెట్టుకుంటాం. అప్పుడు చూసుకో దామ్ తస్సాదియ్యా ఫ్లారిడా బీచ్ ఒడ్డున ఇల్లు,  బీ ఎమ్ డబల్యూలో తిరుగుళ్ళు. . ఏరా అలా చూస్తున్నావు. నామాటలు నమ్మశక్యంగా లేవా?”
“నీమాటలు కాదురా. అసలు పెళ్ళి అన్న తంతుమీద నమ్మకం పోతుంది. ఆమాటకొస్తే
జీవితం మీదే నమ్మకం పోతోంది. ”
“ఒరేయ్, ఫిలాసఫీ మాట్లాడుతున్నావు. ఒక్క బ్యాడ్ కేసు చూసి ఇలా డీలాపడిపోతే యెలా? మీకజిన్ చేసిన పొరబాటు యేంటంటే సరిగా ప్లాను చేసుకోకపోవడం,  ముందు నుండీ ప్లాన్ వేసుకుంటే అలా లాస్ట్ మినిట్ డిసపాయింట్మెంట్లు వుండవు. ఆ ప్లానులో ముఖ్యపాత్రధారి లైఫ్ పార్ట్‌నర్. ఆ పార్ట్‌నర్ యెంపికమీదే ప్లాను సక్సెస్ ఆధారపడి వుంటుంది. ”
“మరి నీ పార్ట్‌నర్‌ని  నువ్వు సరిగ్గా ఎన్నుకున్నావన్న నమ్మకం వుందా?
“ప్రియ విషయమా? ప్రియకేంరా?. బంగారు బాతు. . ఐ మీన్ బంగారు తల్లి. కొంచెం తిక్కగాని,    మంచిది. మా ఇద్దరి టేస్టులు ఒక్కటే. జీవితంలో ముఖ్యలక్ష్యాలూ ఒక్కటే. ఇంతకన్నా నాకు అన్నివిధాలుగా సూట్ అయ్యే మరో వ్యక్తిని ఊహించుకోలేను. పోనీ నువ్వు చెప్పు, నీకెలాంటి భార్య కావాలో”.
“నేను కోరుకునే అమ్మాయి . . . ’ఎమోషనల్ అయి ఒక క్షణం మాట్లాడలేకపోయాడు.
“నాకు సాంప్రదాయబధ్ధమైన అమ్మాయంటే ఇష్టం. అసలు ఈరోజుల్లో పెళ్ళిళ్ళు చూస్తుంటే ఒళ్ళు మండిపోతుంది. దానికి తోడు ఈ తరం ఇంగ్లీషు చదువుల ‘హాయ్,    ’ ‘యాహ్’,    టైపు అమ్మాయిల్ని చూస్తుంటే. . . ”
సరైన పదం దొరకలేదు కాబోలు దానికి ప్రత్యామ్నాయంగా ఇసుకని బలంగా కాల్తో తన్ని చిన్న దుమారంలేపి కంటిన్యూ అయిపోయాడు.
“పెద్దగా అందం,    చదువు,    డబ్బు లేకపోయినా సరే పాతకాలపు విలువలు, నమ్మకాలు గల
అమ్మాయే నాకు కావాలి. భర్త అంటే తనకి గౌరవం వుండాలి. భర్త తెలివితేటల మీద, అనుభవం మీద, నేతృత్వం మీద నమ్మకం వుండాలి.  తన మంచేంటో భర్తకి తెలుసునన్న విశ్వాసం  వుండాలి. వీణ్ణి పెళ్లాడితే నాకేంటి అనే వ్యాపారధోరణి కాక కుటుంబము, ఆమె వేరు కాదన్న భావంతో తనను తాను మనసార సమర్పించుకునే స్త్రీ కావాలి. ఈరోజుల్లో రాజకీయాల్లో తరచు వినిపించే మాట-ఈష్యూ బేస్డ్ సపోర్ట్,    అంటే ‘విషయం అనుకూలంగావుంటే ఒప్పుకుంటాం,    లేదంటే పేచీ పెడతాం’అనే ధోరణి కాకుండ కష్టం లోనూ, సుఖంలోను, కలిమిలోను, లేమిలోను, భర్తతో అన్యోనంగా, అనుకూలంగా, అభిమానంగా వుండే సంస్కారం గల యువతికోసం కలలు కంటాను. . . ”
“కాని అలాంటి అమ్మాయిలు మన జనరేషన్ లో ఉన్నారంటావా?”నా ప్రశ్నని వాడు
వినిపించుకున్నట్టులేదు.
“. . పెళ్ళంటే ఇద్దరు వ్యక్తులు తమ మధ్య కుదుర్చుకునే పెళుసైన బిజినెస్ అగ్రిమెంటు కాదు. గిట్టినంత కాలం వుండి, గిట్టకుంటే పక్కకు నెట్టే చవుక బేరంకాదు. ఒక జంటకి, వారి చుట్టూ ఏర్పడ్ద పరివారానికి, వైవాహిక వ్యవస్థ ఒక పెట్టని కోట లాంటిది. ఆ కోట అందించే చల్లని రక్షణలో దంపతులిద్దరూ చేతులు కలిపి చివరికంటా తమజీవన పోరాటాన్ని సాగిస్తారు. . . ’
వాడిఘోష ఆ సముద్రపుహోరులో కలసి అలా ఎంతసేపు సాగిందో తెలీదు. శ్రీధర్ మాటల్లోని
తీవ్రమైన ఆశయాత్మకత చూసి అబ్బురపోయాను. మామూలుగా ఎంతో తక్కువగా మాట్లాడే ఈ మనిషిలో ఇంత లోతైన భావాలున్నాయా అని ఆశ్ఛర్యపోయాను. ఇలాంటిఆశయాలు గలవాడికి రేపు ఎలాంటి భార్య వస్తుందో?వాణ్ణి సుఖపెడుతుందో,    నిరుత్సాహపరుస్తుందో?అంతవరకు పెళ్ళంటే అంతా తెలుసనే భ్రమలో వున్నాను. వచ్చే నాలుగు దశాబ్దాలు నా జీవితం ఎలా సాగుతుందో పకడ్బందీగా ప్లాను చేసుకున్నాను. కాని శ్రీధర్ చెబుతున్న కోణం నుండి దాంపత్య జీవితాన్ని ఎప్పుడూ చూళ్ళేదు. అసలు చూడాలన్నఆలోచనకూడా రాలేదు.
వీడిమాటల్ని బట్టి చూస్తుంటే ఈ పెళ్ళి అనేది అంత సామాన్యమైన వ్యవహారంలా కనిపించటం లేదు.
దిగితే గాని లోతు తెలీదంటారు. ఈ వ్యవహారం మాటల్తో తేలేది కాదు. మునక వేయాల్సిందే. ఆ
మునక కార్యక్రమం త్వరలోనే జరిగింది. జూన్ నెలలో ప్రియ మెళ్ళో మూడుముళ్ళువేసాను. డబ్బు డబ్బుకి దారి తీసినట్లు,    పెళ్ళిళ్ళు పెళ్ళిళ్ళకు దారితీస్తాయి కాబోలు. మా పెళ్ళిలోనే శ్రీధర్కి ఓ సంబంధం కుదిరింది.
ఆ అమ్మాయి ప్రియకి బంధువు. పేరు సుధ. వాళ్ళది విజయనగరం. శ్రీధర్ కోరుకున్నట్టుగానే మంచి సాంప్రదాయకమైన కుటుంబం. తండ్రి రిటైర్డ్ సంస్కృతం లెక్చరరు. డిసెంబరు దాకా సరైన ముహూర్తాలు లేనందున వెంటనే నిశ్చితార్థం మాత్రం జరుపుకున్నారు.
ఆ ఆర్నెల్లూ శ్రీధర్కి,  సుధకి మధ్య ఘాటైన పోస్టల్ రొమాన్స్ సాగింది. మా వాడు వ్యాసుడిలా ఆ అమ్మాయికి పురాణాలు రాయడం నాకు బాగా గుర్తు. వీడి ఆశయాల గోలంతా ఆ పిల్లకి రాస్తుండేవాడు.  పోస్టల్ వాళ్ళ భారాన్ని తగ్గించడానికా అన్నట్టూ డిసెంబరు నెల మామూలుగా కన్నా
ముందే వచ్చేసింది. విజయనగరంలో పెళ్ళి శాస్త్రయుక్తంగా, ఘనంగా జరిగింది.
ఆ మర్నాడే నేను టీసీయస్ లో జాయిన్ కావల్సిన రోజు. మళ్లీ ఎప్పుడు కలుస్తామో యేమో ఓ పదిరోజులు
ఆగి వెళ్ళొచ్చుగా అన్నాడు శ్రీధర్. కాని కొత్త పెళ్ళిజంట మధ్య నువ్వెందుకురా ఖబాబ్ మే హడ్డీలా అని టీసీయస్ వాళ్ళు వెంటనే వచ్చేయమన్నారు. పెళ్ళి తంతు పూర్తయ్యాక శ్రీధర్, సుధ, ప్రియ,    నేను సుధ వాళ్ళింటి మేడ మీద ఎంతో సేపు కబుర్లు చెప్పుకుంటూ జాగారం చేసేం.
నేను, ప్రియ కొత్తజంట మీద జోకులు వేసుకున్నాం. ‘మావాడు కొంచెం నాజూకు జాగ్రత్త సుధా!’అని నేనంటే,  ‘మరేం ఫరవాలేదక్కా, చెలరేగు అని ప్రియ. అప్పుడు ప్రియ నాతో అంది,    “ఏయ్! శ్రీధర్ మంచి పొయెట్రీ రాస్తాడు తెల్సా? అక్క నాకు కొన్ని పోయెమ్స్ చూబించింది. ’మావాడికి
ఈ టాలెంటు కూడా వుందని నా కెప్పుడూ తెలీదు. సుధ వద్దని మొత్తుకున్నా ప్రియ నాకు ఒకటి వినిపించింది.
అనంతానంద భూమికవో
అపరిమితోధ్ధతికి వేదికవో
నామౌనానికి అలేఖ్య కావ్యానివో
నా ఆత్మకి అద్భుత ఆకృతివో
నీవే నేనై,    నేనే నీవై
ఎడబాయని అమృత ప్రణయమూర్తివో,
ఎవరివో నీవెవరివో!!!!
“నువ్వూ వున్నావ్ ఎందుకు?నామీద ఎప్పుడైనా ఓ అరపోయెమ్ అయినా రాశావా?”  ప్రియ నామీద
జైత్రయాత్రకి వచ్చింది.
“ఓస్! ఇంతేనా? వాడిలా మూడు డ్రమ్ముల టీ తాగకుండా అసువుగా చెప్తాను “అంటూ అందుకున్నాను.
సిగరెట్టున పుట్టిన రింగులపొగవో
గొంతులో రగిలే కోక్ నురగవో
చురుకు చూపుల లేజర్ లైటువో
చుట్టూ తిరిగే శాటిలైటువో
నను ‘ఐస్’చేసే డేవూ ఫ్రిడ్జివో
యూ. యస్. కి వేసిన ప్రేమ బ్రిడ్జివో!
ఎవరివో!నీవెవరివో!
అదివిని తెలుగు సినిమాల్లోలా ఓ దిండు చేతబట్టి ‘యూ’అంటూ ప్రియ నావెంట బడింది. అది చూసి
సుధ పకపకా నవ్వింది. శ్రీధర్ కూడా నవ్వు ఆపుకోలేకపోయాడు.
 
. . . . . . . . . . . . . . . .
 
అవన్నీ తలచుకుంటూ వుంటే ఎంతో సుదూరమైన తీపి గతానికి చెందిన విషయాల్లా తోచాయి. అవన్నీ జరిగింది ఈ జన్మలోనేనా అని సందేహం వస్తుంది. అంతలో టైము గుర్తొచ్చి ఉలిక్కిపడిలేచాను. శ్రీధర్ ఇచ్చిన నంబరుకి డయల్ చేశాను.
“శ్రీధర్!ఎలా వున్నావురా?బొంబాయికి ఎప్పుడు వచ్చావు. సుధ ఎలా వుంది?అమ్మానాన్న బావున్నారా?” ప్రశ్నలవర్షం కురిపించాను.
“అందరూ బావున్నార్రా. డాడీ రిటైరై కాకినాడలోనే సెటిల్ అయిపోయారు. ఎప్పుడూ నీగురించి అడుగుతుంటారు.  ఈమధ్య మన సీనియర్ కోటేశ్వరరావు దగ్గర నీ నంబరు దొరికింది. వాడికి,  నీకు ఎవరో కామన్ ఫ్రెండ్ అమెరికాలో వున్నాట్ట. పోన్లే ఇన్నాళ్లకి మళ్లీ నీగొంతు వింటున్నాను. చాలా ఆనందంగా వుంది. ఇంతకీ అమెరికాలో ఎక్కడుంటున్నావు,    ఇన్నేళ్ళూ ఏంచేసావు?”
“అదా!కొంచెం పెద్ద కథలే. చెప్తా విను. అనుకున్నట్టే టీసీయస్లో చేరిన మరుసటి యేటే అమెరికాకి
వచ్చే అవకాశం వచ్చింది. అమెరికాకి వచ్చిన ఆర్నెల్లకే మైక్రోసాఫ్ట్ లో ఉద్యోగం వచ్చింది. టాటా వాళ్లకి టాటా చెప్పి మైక్రోసాప్ట్ లో చేరిపోయాను. నేను, ప్రియ అట్లాంటా వదిలి సియాటల్ వెళ్ళిపోయాం. ఐదేళ్ళలో ప్రాజెక్టు మేనేజరు స్థాయికి ఎదగ్గలిగాను. ఇంట్లో బోరుకొట్టి చదువుకుంటానని ప్రియ ఆ వూళ్ళోనే ఓ చిన్న కాలేజీలో కంప్యూటర్ సైన్సులో ఎమ్. ఎస్ విజయవంతంగా పూర్తిచేసింది. ఎప్పట్లాగే అత్తెసరు మార్కులు తెచ్చుకుని ఉద్యోగవేట మొదలెట్టింది. రెండేళ్ళు ప్రయత్నించినా ఆ ఊళ్ళో ఎక్కడా ఉద్యోగం దొరకలేదు. దాంతోనాకు మంచి రోజులు అయిపోయాయి. ఆరోజు నుండే మొగుణ్ణి వేయించుకు తినడం అనే గృహపరిశ్రమ మెదలుపెట్టింది
మా ఆవిడ.
“మరి ప్రియ సంగతి నీకు తెలుసు కదరా. తనది స్ట్రాంగ్ పర్సనాలిటీ!”
‘ఆహా!కాదనడానికి ఎవడికైనా ఎన్ని గుండెలు?కొంతకాలం ఈ మేల్ డామినేటెడ్ సొసైటీని తిట్టిపోసింది. ఇంత గొప్ప ప్రజాస్వామ్యంలో కూడ ఆడదాని బ్రతుక్కి విమోచనం లేదా అని ప్రశ్నించింది. అమెరికన్ రాజ్యాంగం తిరగరాయాలని ఘోషించింది. ఈవిప్లవ భావాలు దేనికి దారితీస్తాయోనని నేను భయపడుతుంటే అంతలో ఎవడో దేవుళ్ళా వచ్చి ప్రియకి ఓ కొత్తదారి చూపించాడు. ’
‘వాడు ఏ నక్సలైటో కాడు గదా   ’
‘కాదు. ఆవూళ్ళో హిందూ టెంపుల్ లోని పూజారి. ఉద్యోగం రాకపోవడానికి కారణం అదేదో గ్రహం మరో గ్రహాన్ని గుర్రుమని చూడడమే అని చెప్పాట్ట. ఈ గ్రహాల్తో మనకెందుకులే గుళ్ళో నానా పూజలూ చెయ్యించింది. ఈ పూజల్తో గుళ్ళో పూజారి బాగా ఫ్రెండ్ అయిపోయాడు. ఆ గుళ్ళోనే శర్మగారని ఒకాయన శని. ఆదివారాలు పిల్లలకి భగవద్గీత క్లాసులు తీసుకునే వారు. పూజారి ఇన్ ఫ్లూయెన్స్ తో శర్మగార్ని తప్పించి ఆ క్లాసులు ప్రియ తీసుకుంది కొంతకాలం. మా ఆవిళ్ళో ఇంత నిద్రాణమైన టాలెంటు ఉందని నాకు అప్పటిదాకా తెలీదు. నీకు తెలుసేమిట్రా?’
“ఊహూ. అసల్తెలీదు.
’ఆ కాలంలోనే సంస్కృతం కూడా నేర్చుకునేది. పాట కూడా నేర్చుకుంటానంటే ఆ ఒక్కటీ వొదిలేయమని గట్టిగా చెప్పాను. రచన కూడా మొదలెట్టింది. ఆమధ్యన ఆకాశం,    గాలి,    మట్టి అనేవో వ్యాసాలు రాస్తే గుళ్ళో పూజారి చాలా మెచ్చుకున్నాట్ట. పంచభూతాల గురించి ఇంతలోతుగా యోగులకి కూడా తెలీదన్నాట్ట. భారతీయ సంస్కృతి అంతా వాటిల్లో చితగొట్టొచ్చినట్టు కనిపిస్తోందన్నాట్ట. ”
“ఏంటి! ఇవన్నీ చేస్తోంది మా ప్రియే! నమ్మలేకపోతున్నాను. పోన్లే ఈ గొడవలో పడి
ఉద్యోగం గురించి మర్చిపోయుంటుంది. ”
” ఇంచుమించు. కాని ఆమధ్య ఓ ధూర్తురాలు, వైజాగ్ లో కాలేజీలో ప్రియ క్లాస్మేట్ అట, గుళ్ళో
కనిపించి,’ఏంటే ప్రియా?ఈ పూజలూ పునస్కారాలు ఎప్పట్నుంచి?నువ్వింకా ఏ మైక్రో సాఫ్ట్ లోనో,    ఇంటెల్ లోనో పొడిచేస్తూ వుంటావని ఇండియాలో అందరూ అనుకుంటుంటే!’అనేసి వెళ్ళిపోయిందట. దాంతో కథ మళ్ళీ మొదటికొచ్చింది.
మొత్తానికి మా ఆవిడకి ఉద్యోగం రాకపోవడం నా ఉద్యోగం మీదకి వొచ్చింది. ”
’అదేమిటి?నీ ఉద్యోగం ఇచ్చేయమంటుందా ఏంటి?”
“మా కంపెనీ వాళ్ళు వొప్పుకుంటే పువ్వుల్లో పెట్టి ఇద్దును. కాని మా ఆవిడ వేరే రూట్లో వచ్చింది. అమెరికాలోనే దేశానికి మరో మూల ఓ చిన్న ఊళ్ళో ప్రియకి ఓ కజిన్ వున్నాడు. ఆ వ్యక్తికి ఒక సొంత సాఫ్ట్ వేర్ కంపెనీ వుంది. అ కజిన్ తోపాటు మరో ముగ్గురు ఉద్యోగులు వున్నారు ఆ కంపెనీలో. అతన్ని కదిలిస్తే వుత్తినే చేస్తానంటే ఓ ఆర్నెల్లు ఉద్యోగం చేయనిస్తానని ఉదారంగా ఆఫర్ చేశాడు. ఐడియా నాతో చెప్తే ఏడ్చినట్టు వుందన్నాను. దాంతో నిరాహార దీక్ష మొదలెట్టింది. “.
“పోన్లే, అదీ ఒకరకంగా మంచిదే. ఆమధ్యన ఇండియాకి పంపిన ఫోటోల్లో ప్రియ కొంచెం లావెక్కినట్టు కనిపించింది. ”
“కాని ఇక్కడ గమ్మ్త్తత్తేంటంటే నిరాహారం తనక్కాదు. నాకు, ఆ దీక్షేదో ఓ వారం భరించి వొప్పేసుకున్నాను. అర్నెల్లు అనుకున్నది ఏడాది అయ్యింది. ఎంతైనా విరహం భరించలేక నెలకి రెండుసార్లు పక్షిలా 3000మైళ్ళు దాటి మాఆవిణ్ణి చూసి వస్తూండేవాణ్ణి. వచ్చిన జీతంలో సగం ఫ్లైటు ఖర్చులకే అయిపోయేది. పైగా ప్రియ ఆ కజిన్ గాడి కంపెనీలో చేస్తున్నది వొలంటరీ సర్వీసే కదా. దాంతో అక్కడి ఖర్చులు నేనే భరించాల్సి వచ్చేది. ఇలా ఓ ఏడాది చూసి గట్టిగా చెప్పేశాను. తిరిగి సియాటల్ వచ్చేయమని. ”
“రివ్వున వచ్చివాలిందా?”
“స్స-సే-మ్మి-ర్రా రానంది. లేకలేక దొరికిన ఉద్యోగాన్ని బుగ్గిపాలు చేసుకుంటానా? అసలు ఎంచక్కా
మీరే వచ్చేయకూడదూ?అంది. ”
“అదెలారా! నీకుతగ్గ ఉద్యోగం ఇవ్వాలంటే ఆ కజిన్ బాబు కంపెనీ ఎత్తేసుకోడూ”?
“ఆ ప్రమాదంలేదు. దానికీ ఓ థియరీ వేసింది మా ఆవిడ. ఆలాజిక్కేమిటో నీకు అర్థమైతే నాకు చెప్పు. తనకేమోఆ ఉద్యోగం నానాగడ్డీ కరిచాక దొరికింది. తనిప్పుడు అది వదిలేసి తిరిగి వచ్చేస్తే మళ్ళీ ఉద్యోగం దొరక్కపోవచ్చు. మరి నాకో చాలా అనుభవం వుంది. నాకు సర్వ దేశ, కాల సర్వావస్థల్లోనూ ఉద్యోగం దొరుకుతుంది. అదీ థియరీ”.
“కానీ అది చిన్న ఊరంటున్నావు. అక్కడ నీకేం ఉద్యోగం దొరుకుతుంది. ”
“అసలు ఉద్యోగమే వద్దంటుంటే! ఊరికే ఇంట్లో వుంటూ తనకి మోరల్ సపోర్టు ఇమ్మంది. భార్యకోసం ఆ మాత్రం చెయ్యలేరా? అసలు భార్యని సుఖపెట్టడమే భర్త కర్తవ్యమని వేదాలు ఘోషిస్తున్నాయంది. వేదాల్తో మనకి అట్టే టచ్ లేదు గనక ఏం చెయ్యాలో తెలీలేదు. ”
“చొక్కా చేతులు పైకి మడుచుకుని లాగిప్ పెట్టి. . . ”
“ప్చ్! ఇప్పుడు అనుకుని యేం లాభం. అపుడు అంతా అలోచన లేదు సుమా!ఇంతలో  ఆ కజిన్ గాడు కూడా వంత పాడాడు. ‘మీకేంట్సార్! మీకు ఎక్కడైనా జాబు వస్తుంది. వచ్చేయండ్సార్!పాపం ప్రియ మిమ్మల్ని చాలా మిస్సవుతోంది. ఇప్పుడు తనకి సాలరీ కూడా ఇస్తున్నాం కద. మీకేం ప్రాబ్లం వుండదు. ’ అంటూ మొదలెట్టాడు.
’ఎందుకుంటుందీ!ఉచితంగా పని చెయ్యటానికి ఇప్పుడు నువ్వుంటావుగా,    ”
“దాంతో మా ఆవిడ ‘ఇంతమంది ఇన్నిరకాలుగా చెబుతున్నా నీ మొండి పట్టుదల నీదే కదా? నువ్వింత సెల్ఫిష్ అనుకోలేదు విక్రం!’అని వో డైలాగు విసిరింది. ఇక గత్యంతరం లేక మైక్రో సాప్టు జాబు వదిలి,   ఆకజిన్ గాడి కుగ్రామానికి తరలి,    మా శ్రీమతిగారి పంచన చేరాను. ”
“పోన్లేరా,    కొంతకాలం విశ్రాంతిగా వుంటుందిలే”.
“ఛాల్లే!రోజంతా కష్టపది పనిచెయ్యడం అలవాటై ఇలా ఇంట్లో కూర్చుంటే పిచ్చెక్కుతోంది. ఆ కజిన్ గాడు మా ఇద్దరికీ మొగుడై కూర్చున్నాడు. ప్రియని రాచిరంపాన పెడుతున్నాడు. ఉదయం 7గంటలకి ఇల్లు వొదిల్తే రాత్రి తిరిగి వచ్చేసరికి పది, పదకొండు అవుతుంది. ఇంక వంట వార్పు అంతామనమే. ఉదయం9కల్లా ఇంటిపని పూర్తయిపోతుంది.
అప్పట్నుంచి ఇక ఆ దిక్కుమాలిన టీవీ చూస్తాను. మధ్యాహ్నం 12కి లంచ్,    తరువాత ఓ 2గంటలు నిద్ర. లేవగానే టీ. మళ్ళీ దిక్కుమాలిన టీవీ. మూడుగంటలకి మా పక్కనే వున్న ప్రైమరీ స్కూల్ వొదుల్తారు. పిల్లలంతా కోడిపిల్లల్లా బిలబిల మంటూ అరచుకుంటూ, నవ్వుకుంటూ మా యింటి ముందు నుండి వెళ్తుంటే బాల్కనీ నుండి వాళ్ళను చూస్తూ లక్కీ రాస్కల్స్ అని ఓ సారి తిట్టుకుని రాత్రికి వంట మొదలెడతాను. వంట తరువాత మళ్ళీ ది. మా. టీవీ. ప్రియ వచ్చిందాకా,    లేదంటే నిద్రొచ్చిందాక. ఇదీ నాదినచర్య. ”
“ఓరే విక్రమ్!”వొణుకుతున్న స్వరంతో అన్నాడు శ్రీధర్. “నీ దినచర్య వింటుంటే బాధగా వుందిరా. నీ చదువేంటి, క్వాలిఫికేషన్ ఏంటి? ఇలా రోజుల్లా టీవీ చూడ్దం ఏంటి? ఈ ఒంటరి జీవితం. . చాలా సారీ రా!”
“ఫర్వాలేదులేరా. ఇలా ఎంతో కాలం వుండదులే, “అనునయిస్తూ అన్నాను.
“అసలు  ప్రియ తరపున నేను సారీ చెప్పాలి. అసలు తనని పరిచయం చేసింది నేనేగా ” ఫీలవుతున్నట్టుగా అన్నాడు.
“అరె!దానికి నువ్వేం చెయ్యగలవ్? అయినా ఏదో చిన్న పిల్ల. తెలియనితనం. అమాయకత్వం. పాలబుగ్గలు. . “వాడికెలా నచ్చజెప్పాలో అర్థంకాలేదు.
“నీకెంత బోరుకొడుతుందో నేను అర్థం చేసుకోగల్ను,    “మళ్లీ బాధగా అన్నాడు.
“ఫర్వాలేదురా,    అంత అధ్వానంగా యేమీ లేదులే. ” నేస్తాన్ని ఊరడించడానికి ఇక చెప్పక తప్పింది కాదు. “మరీ అంతగా బోర్ కొడితే మా కెల్లీ వుందిగా. . ”
“అరె!మీ సిస్టర్ కూడా అక్కడే వుందేంటి?ఎప్పుడొచ్చింది?”
“కెల్లీ!”ఇంచుమించు అరచినంత పనిచేసాను. కెల్లీని, చెల్లి అని అపార్థం చేసుకోవడం సహించలేకపోయాను,    “క. . . కనిష్కుడు,    కార్తవీర్యార్జునుడు లోలా. . . కెల్లీ. మా పక్కింటి అమెరికన్ పిల్ల. తనుకూడా ఇంట్లో ఒక్కర్తె వుంటుందిలే. పోయిన నెలే తన  పెళ్ళి కాంట్రాక్టు తీరిపోయింది. ”
“పెళ్ళి కాంట్రాక్టా ?అదేమిటి?”
“ఓ అదా”? పెళ్లంటే నూరేళ్ళపంట అన్న థియరీకీ ఈ దేశంలో ఆట్టే చలామణి లేదు. అందుకని కొందరు జంటలు ఇంచక్కా ఇంతకాలం దంపతుల్లా వుందాం అని కంట్రాక్టు రాసుకుంటారు. వైవాహిక జీవితంలో ఎవరెవరు ఎంత దూరంవెళ్లొచ్చో అన్నీ ఆ కంట్రాక్టులో ఉంటాయి. కంట్రాక్టు పూర్తయ్యాక నచ్చితే అసలు పెళ్ళి చేసుకుంటారు. లేదా ఎవరికివారే. . . ”
“అమెరికాలో ఫెసిలిటీస్ అంటే ఇవే కాబోలు”
“మరే! ఇలాంటివి ఇంకా ఎన్నో వున్నాయి. ఈమధ్యనే కంట్రాక్టు పూర్తి కాగానే ఆ మొగుడు పాత్రధారికి గుడ్ బై చెప్పేసింది. కాంట్రాక్టు ప్రకారం కొంత డబ్బు కూడా ముట్టిందట. ఆడబ్బుతో ఓ ఆర్నెల్లు జల్సా చేసి మళ్ళీ ఉద్యోగం చేస్తుందట. కెల్లీకీ తినడమంటే ఇష్టం. ముఖ్యంగా నావంటలంటే ఇష్టం. అలాగే తను ఏమైనా స్పెషల్స్ చేసినా తెచ్చి నాకు పెడుతూంటుంది. బోరు కొడితే ఇద్దరం కలసి పాప్ కార్న్ తింటూ టీవీ చూస్తాం. కార్లో షికారుకెళ్ళి వెచ్చాలు తెచ్చుకుంటాం. యేదో గుడ్డిలో మెల్లలా. . . .  ఈ జీవితం . . . ఇలా. . . నడిచిపోతుందన్నమాట. అదన్నమాట. ”
వద్దనుకున్నా ఓ వేడివేడి నిట్టూర్పు తన్నుకొచ్చింది. ఈ కజిన్ల, కెల్లీల,  పెళ్ళాలసావాసంలో
బండబారిన గుండె ఇంతకాలం తరువాత ప్రాణస్నేహితుడి గొంతువినగానే పులకరించింది. వేడంతా వెళ్లగ్రక్కకుండా ఉండలేకపోయాను.
అప్పుడు గుర్తొచ్చింది. ఎంతసేపూ నాగోలేగాని,    వాడి మంచిచెడ్దా కనుక్కుందామన్న ఆలోచనే
లేదు. అయినా వాడికేంలే అదృష్టవంతుడు. రాముడు,    సీతలాంటి సుధని చేసుకున్నాడు. జీవితం అంటే వాడిది. కాపురం అంటే వాడిది. అదే అన్నా వాడితో.
“అయినా ఒరేయ్!ఎంతసేపూ నాగోలెగాని నీగురించి అడగలేదు చూశావా?ఎలా వున్నావు?సుధ ఎలా వుంది?
ఏంటి సంగతులు? అయినా నీకేంలే. రాముడివి. సీతలాంటి సుధను కట్టుకున్నావు. మీరు ఆదర్శదంపతులు. మీకేంఢోకా ఉండదు. ”
“ఒరేయ్!నువ్వు మరీ ఆకాశానికి ఎత్తేస్తున్నావు”.
“అదేంలేదు. ఉన్నమాట చెప్తున్నాను. అసలు మనతరం దంపతులకి కాపురం ఎలా చెయ్యాలో సాదోహరణంగా జెల్లకొట్టి నేర్పడానికే బ్రహ్మ మీ ఇద్దర్నీ చేసి భూమ్మీద వొదిలేశాడు. మొగుడంటే వీడు, పెళ్ళామంటే ఈ పిల్ల అని మాబోటి వాళ్లకి చెప్పుచ్చుక్కొట్టి చెప్పడానికే ఈ పంజేశాడు బ్రహ్మదేవుడు. ”
“ఒరేయ్! ఇంక చాల్లే ఆపరా. ”
“లేద్రా,    మీరు అసలైన దంపతులు. అసలైన దంపతులు అంటే ఎవరనుకున్నావు?వాళ్ల తీరే వేరు. వాళ్ళు మామూలుగా మాలా వుండరు. అసలైన భర్త రాట అయితే అసలైన భార్య లతలా అతణ్ణి అల్లుకుపోతుందన్నమాట. అసలైన భర్త సాగరగర్భం అయితే, అసలైన భార్య తుళ్ళిపడే కెరటం. . అంటే మరేం లేదు. భర్త మౌనంగా గట్టిగా సపోర్టు ఇస్తుంటే భార్య వ్యవహారం నడిపిస్తుందన్నమాట. అంటే ఇక్కడ మళ్ళీ ఎక్కువతక్కువల ప్రశక్తిలేదు. ఇద్దరూ సమానమే. మంచి ఫ్రెండ్స్ అన్నమాట.
ప్రాణస్నేహితులు,    కుక్కపిల్లలు. . . ”
“ఒరేయ్!పిచ్చిగాని పట్టలేదు కదా?” అవతల అరచినంత పనిచేశాడు శ్రీధర్.
ఈ రంకెలకి బెదిరే స్థితిలో లేదు నా భావావేశం.
” . . . . లోకం అనే లాన్ లో జీవితం అనే బంతితో హాయిగా ఆడుకునే కుక్కపిల్లలాంటి వాళ్ళు
అసలైన దంపతులు. మామూలు దంపతుల్లా వాళ్ళు కాపురం అంటే బెంబేలు పడరు. వాళ్లకి సంసారం అంటే
జస్ట్ ఎ గేమ్. సరదాగా ఓ ఆటలా ఆడేస్తారు. చేయిచేయి కలిపి సునాయాసంగా ఆడేస్తారు. . . . ”
“ఒరేయ్! మందుమీద గాని వుంటే చెప్పు మళ్లీ ఫోన్ చేస్తా!”ఈసారి మర్యాదగానే అన్నాడు.
అయినా ప్రవాహం ఆగలేదు.
“ఆ కోవకి చెందిన భర్తల్రా మీరు. మీకు ఢోకా వుండదు. . . ”
“అయిపోయిందా!!!!”
“. . . మీది ఒకేమాట. ఒకే బాట. భర్తచెప్పకుండానే భార్య అన్నీ చేసి పెడుతూ వుంటుంది. భార్య అడక్కుండానే భర్త అన్నీ సమకూరుస్తూ ఉంటాడు. ఒకరి గోడు ఒకరికి చెప్పుకోకుండానే తెలిసిపోతూ వుంటుంది. ఒకరి ఆలోచనలు ఒకరికి అనకుండానే తెలిసిపోతుంటాయి. మీ ఇద్దరూ ఒకరికోసం ఒకరు పుట్టినవాళ్ళు. సోల్ మేట్స్ అన్నమాట. మీకు ఢోకా వుండదు. ”
భావావేశం కొంచెం తగ్గుముఖం పట్టినట్టు అనిపించి శ్రీధర్ మళ్ళీ ఆశగా అడిగాడు,    “అయిపోయిందా”అని.
కాని ట్రాన్స్ లోంచి మాట్లాడుతున్నట్టు నా స్వరం గంభీరంగా మారిపోయింది. “మీ అనుబంధం ఈ జన్మది కాదు. ఎన్నో జన్మలుగా వస్తోంది. ఈ విశాల విశ్వంలో బిలియన్ల సంవత్సరాలుగా ఒకదాని చుట్టూ ఒకటి తిరుగుతున్న బైనరీ నక్షత్రాల వంటివారు మీ దంపతులు. ”
“కాని ఆ బైనరీ నక్షత్రాలు ఇప్పుడు ఒకదాన్నుంచి ఒకటి ఏడువందల యాభైమూడు లైట్ ఇయర్ల దూరానికి వచ్చేశాయి. ఒకదాంచుట్టూ ఒకటి తిరగడం మానేశాయి. ”
“ఎన్ని లైట్ ఇయర్లు?”
“ఏడువందల యాభైమూడు. ”
“ఓ!. “ఒక్క క్షణం నాకేం అర్థం కాలేదు. “ఏమిట్రా నువ్వు చెప్పేది?”బాగా మందు పట్టించినట్టున్నాడు రాస్కెల్. అదే అడిగాను. “ఏరా మందు గాని పట్టించావా ఏంటి?కావాలంటే మళ్ళీ ఫోన్ చేస్తాను. ”
“హమ్మయ్య చెట్టు దిగొచ్చావా?నీ తిక్క వొదల గొట్టడానికే అలా అన్నాను. నువ్వు అన్నట్టు నేను
రాముణ్ణీ,    సుధ సీత కాకపోయినా మా కాపురం సంపూర్ణ రామాయణమే అయ్యింది. నేను సుధని చూసి రెండేళ్ళవుతోంది. ”
“వ్వాట్?నువ్వు చెప్పేది నిజమా?”
“సరిగ్గా రెండేళ్ళ క్రితం,    జులై నెల మేం బొంబాయిలో వుండగా ఓ దుర్ముహూర్తాన విజయనగరం నుంచి వుత్తరం వచ్చింది. రాబోయే ఆగస్టులో వరలక్ష్మీ వ్రతానికి ఎలాగైనా అమ్మాయిని పంపమంటూ మా అత్తగారు రాసారు. అమ్మాయికి పెళ్లయ్యాక మొట్టమొదటి వరలక్ష్మి వ్ర్తతం పుట్టింట్లోనే జరుపుకోవాలని వాళ్లకి ఏదో సెంటిమెంటట. ఓనెల్రోజులు వుండేట్టుగా పంపమని,    వినాయక చవితి వరకు వుంచుకుని పంపుతామని రాశారు. అదే వుత్తరంలో మా మామ గారు కూడా రాశారు ఆగస్టులో వచ్చే కృష్ణాష్టమికి ఎలాగైనా అమ్మాయిని పంపమని. ఆవిడ రాసింది ఈయన చదివినట్టులేదు.
ఈ మొగుడూ పెళ్ళాలిద్దరూ వాళ్లకి తెలీకుండానే ఒకే త్రాటి మీద నడిచేయడం చూసి అంత కోపంలోనూ వాళ్లని మనసులోనే మెచ్చుకోకుండా వుండలేకపోయాను. కాని ఒక పూర్తి నెల సుధ లేకుండా  బ్రతికి బట్టకట్టడమా?నాకైతే దిక్కుతోచలేదు. ”
“కొత్తల్లో అలానే వుంటుంది లేరా. అలవాటైతే అదే సద్దుకుంటుంది. ”
 
“సర్లే! నీదంటే రాతిగుండె. ఎలాగోలా అత్తమామల్తో బేరమాడి నెల్రోజులు నుండి పదిరోజులకి దింపేను. షెడ్యూల్లోంచి వినాయక చవితి తీయించేశాను. పెళ్ళయ్యాక మొట్టమొదటి వినాయక చవితి భర్తతో చేసుకోకపోతే కొంపలు అంటుకుంటాయని ప్రతి సెంటిమెంటు అంటించేను. మొత్తానికి చాలా పకడ్బందీగా సుధని పంపేను. కాని యేం చెయ్యను. విధి వక్రించింది. ”
“విధి వక్రించిందా. మీ అత్తగారి బుధ్ధివక్రించిందా?”
“లేదు,    మామామగారి కాలు వక్రించింది”
“అంటే బుధ్ధి కాళ్ళలోకి చేరిందన్నమాట”.
“ఛ!అది గాదు. చెప్తా విను. వరలక్ష్మీవ్రతం వరకు అంతా సాఫీగానే సాగింది. నో ప్రాబ్లమ్. కాని కృష్ణాష్టమితో పెద్ద చిక్కు వచ్చిపడింది. వాళ్ల ఇంట్లో కృష్ణాష్టమి చాలా సందడిగా జరుపుకుంటార్ట. కృష్ణపాదాలు వెయ్యడం దగ్గరినుండి,  ఉట్టి కొట్టడం వరకు అంతా చాలా గ్రాండ్ గా చేస్తార్ట. తరతరాల మా మామ గారి శిష్యులంతా వచ్చి చాలా కోలాహలంగా వుంటుందట. అన్నిట్లోనూ మామగారు కూడా ఎంతో ఉత్సాహంగా పాల్గొంటార్ట. అయితే సుధ ముందే హెచ్చరించిందట.  ‘నాంగాండీ! నాంగాండీ! తతిమావి ఏవైనా చెయ్యండి గానీ ఉట్టిజోలికి మాత్రం పోబోకండి’అని. ”
‘ఇకనేం, ఉట్టికోసం చేతులు చాచి కాళ్ళు విరగ్గొట్టుకునుంటాడు మీ మామ. ”
“సత్యం పలికావు. మరేం చెయ్యడం. మా పుట్టింట్లో పండగల పిచ్చి హెచ్చు. మామగార్కి మేజర్
హిప్ ఫ్రాక్చర్ అయ్యింది. వయసు 75దాటడంతో అతుక్కోవడానికి రెణ్ణెల్లు పట్టింది. ఆ రెణ్ణెల్లూ ఇంట్లో
సాయానికని సుధ అక్కడే వుండిపోయింది. ”
“ఇకనేం వినాయక చవితి ముచ్చట కూడా తీరిపోయినట్టే. పోన్లే మీ అత్తగారికి మనశ్సాంతి. ”
“కాలు నయమైంది కదా అని సుధ తిరుగుప్రయాణానికి సిధ్ధం అవుతుంటే లాస్ట్ మినిట్ లో
మా అత్తగారు పుల్లవేసింది. మరోవారం రోజుల్లో నవరాత్రులు వస్తుంటే అమ్మాయిని పంపడం ఎలా బాబూ అంటూ మొదలెట్టింది. ”
“ఎలాగేవుంది?పిల్లని కోణార్క్ ఎక్స్ ప్రెస్ లో కుదేస్తే నువ్వు దాదర్ లో దింపుకుంటావు. ”
“నేనూ అదే అన్నాను. కాని మాఅత్తగార్కి నా అయిడియా రుచించలేదు. మొత్తానికి నాకు దసరా సరదాగా సాగలేదు. నవరాత్రులు సుధారహితంగానే గడచిపోయాయి. ఇక రేపోమాపో వస్తుందిలే అని ఆశగా ఎదురుచూస్తూ ఉండిపోయాను. ”
“హ హ్హ!దసరా తరువాత దీపావళి వస్తుందని మరచిపోయావా?”
“ఆ భయం మనసులో లేకపోలేదు. కాని మా అత్తగారు అంతకి తెగిస్తుందనుకోలేదు. ”
“కాని తెగించింది!”
“అవున్రా. నవంబరు రాగానే ఆవిడ దగ్గర్నుండి ఫోను. ‘బాబూ ఇంకా వారం రోజుల్లో దీపావళి ఉందనగా. . . ’అంటూ మొదలెట్టబోతే వొళ్ళుమండి అన్నాను, ‘వద్దండీ! మీ అమ్మాయిని మీ దగ్గరే అట్టేబెట్టుకోండి. దీపావళి, నాగులచవితి, ఇంకా నెలాఖరికి కార్తీకపూర్ణిమ, గురునానక్ జయంతి, ఆపై నెల ఈదుల్ ఫితర్,  రంజాన్,  క్రిస్ మస్ ఇవన్నీ శాస్త్రోక్తంగా జరిపించి ఒకేసారి న్యూ ఇయర్కి పంపిస్తే చచ్చి  మీ కడుపున పుడతాను, ’అని గట్టిగా అంటించాను. ”
“దెబ్బకి భయపడి అమ్మాయిని బండెక్కించిందా?”
“ప్చ్. లేదు. పైగా ఆవిడేవందో తెలుసా?రంజాన్, క్రిస్ మస్ జరుపుకోవడం మా ఆచారంలో లేదు గాని,    సంక్రాంతి వెళ్ళీ వెళ్ళగానే పంపేస్తాను. మన ఆచారాల పట్ల ఇంత గౌరవం గల అల్లుడు దొరకడం మా అదృష్టం బాబూ’అంది
ఆవిడ చాలా ఫీలవుతూ. చేసేదిలేక పోనీ సంక్రాంతయినా నా జీవితంలో సుధాకాంతులు ప్రసరిస్తుందన్న ఆశతో ఒంటరిగా ఆ ఏడాదంతా గడిపేసాను. ”
“పోనీ నువ్వెళ్ళి సుధని చూసి రాలేకపోయావా?”
“ఎలారా?మా పుట్టింటివాళ్ళకి ఉన్నంత పండగప్రేమ మా కంపెనీ వాళ్లకి వుంటే బానే వుణ్ణు. కాని మాది మల్టీ నేషనల్ కంపెనీ. ఎట్టకేలకి సంక్రాంతి వచ్చింది. వెళ్ళింది. ”
“మరి సుధ రాలేదా?”
“లేదు”
“అదేం? నాకు తెలిసి సంక్రాంతిలో గెంతే కార్యక్రమాలేవీ లేవే. ఈసారి యేంజేసాడు మీమామ?”
“చెప్పుకో చూద్దాం?”
ఒక్క క్షణం ఆలోచిస్తే అర్థమయ్యింది.
“భోగీమంట!”
భలే పట్టేశావు. భోగీమంటలో కర్రలు తోస్తూ చెయ్యి కాల్చుకున్నారు మామామగారు. ఇక తరువాత కథ నువ్వు ఊహించుకోగలవు. ఇలా ఒక దాంతరువాత ఒకటి పండుగలు రావడం,  మామామగారు దూకుడు మీద ఏదో పండగ ప్రమాదంలో ఇరుక్కోవడం, అత్తగారు అర్జీ పెట్టుకోవడం, సుధని
అట్టేబెట్టుకోవడం-ఈనాలుగు ఘట్టాలూ చక్రికంగా జరుగుతూ నా వంటరి జీవితాన్ని అంతులేకుండా పొడిగించాయి. అలా మరో యేడాది గడిచింది. ”
“అంటే మళ్ళీ సంక్రాంతి అన్నమాట. ఈసారన్నా మీమామ వొళ్ళు దగ్గర పెట్టుకు కూర్చున్నాడా?”
“కూర్చోక యేంజేస్తారు?వద్దన్నా వినకుండా ఆ డిసెంబరంతా తెల్లారే లేచి సుధని పట్టుకుని పెద్ద కింగ్ లా వాకింగ్ అని బయలుదేరారు. దాంతో చలిజ్వరం వచ్చి కీళ్ళువాచి మంచం పట్టారు. సంక్రాంతి సాహసాలు చెయ్యడానికి మరి ఓపికలేదు. అందుకని తండ్రికి తోడుగా మరో మూణ్ణెల్లుండి వస్తానంది సుధ. దాంతో నాకు చిర్రెత్తుకొచ్చి ఇక అందుకున్నాను, ‘అక్కర్లేదు, మూణ్ణెల్లు కాదు గదా మరో ముప్ఫయ్ ఏళ్ళు అక్కడే వుండిపోయినా నాకేం బెంగలేదు.
శ్రవణకుమారుడి టైపులో అలా తల్లిదండ్రుల సేవలు చేసుకుంటూ నువ్వు తరించి అక్కడే రిటైరై పోదువుగాని. అ తరువాతపెన్షను వచ్చే ఏర్పాటు కూడా వుందేమో కనుక్కోమంటే కనుక్కుంటాను. ఏదో సాంప్రదాయమైన కుటుంబం కదా అని నిన్ను చేసుకున్నాను. కాని మోసపోయాను. దారుణంగా మోసపోయాను. ఏదైనా పండగ రాగానే ఎగబడి కాళ్ళు చేతులు విరగ్గొట్టుకోవడం,    చేతులు కాల్చుకోవడం తప్ప మీనాన్నకి వేరే పన్లేదు. పూజలు, వ్ర్తతాలు అంటూ
కూతుళ్లని పోగేసుకుని పార్టీ చేసుకోవడం తప్ప  మీ అమ్మకి వేరే పన్లేదు. పుట్టింటి చూరు పట్టుకుని కోతిపిల్లలా వేలాడ్డం తప్ప నీకు వేరే పన్లేదు. మన సంసారం యేడ్చినట్లే వుంది. ఇంతవరకు జరిగిన తమాషాలు చాలు. ఇకపై నాతో కాపురం చేసే ఉద్దేశం వుంటే వున్న పళాన బయల్దేరి రా,    లేదంటే నీ దారినీది,    నాదారి నాది,    ’అంటూ అల్టిమేటం ఇచ్చాను. ”
“అయ్యో పాపంరా! మరీ కఠినంగా మాటాడినట్టు వున్నావు. మరేవంది?”
“ఏవీ అన్లేదు. ఏడ్చింది. కన్నీరుమున్నీరుగా ఏడ్చింది. క్రిందపడి దొర్లిందేమో మరి ఫోన్లో కనిపించలేదు. కన్నీరు వరదలై పారి వుంటుంది. ఇల్లు గనుక సరిపోయింది. అదే యస్. టి. డి బూత్ అయ్యుంటే ఆ వరదలో బూత్ కొట్టుకుపోయి నానా గొడవ అయ్యేది. అలా గుక్కపట్టి అయిదు నిముషాలు ఏడ్చి అప్పుడంది,
‘సరే వచ్చేస్తానండి.
మీరు అన్నట్టే వచ్చేస్తాను. కాని ఒక్కసారి ఆలోచించండి. నాకున్నది ఒకేఒక్క నాన్న(అక్కడికి మనందరికీ తలా ఐదుగురేసి వున్నట్టు!)ఒకే అమ్మ. నేను అమ్మనాన్నలకి కొంచెం ఆలస్యంగా పుట్టాను. నేను పుట్టినప్పటికే అక్క,  అన్న హైస్కూలుకి వచ్చేశారు. వైజాగ్ లో మా చిన్నాన్న గారింట్లో ఉండి చదువుకునేవారు. కనుక ముగ్గుర్లోకి ఇంట్లో ఎక్కువకాలం వున్నది నేనే. పైగా అందరికన్నా చిన్నదాన్ని కావడంతో గారాబంగా పెంచారు. చదువు చెప్పించడమే కాక వాళ్ళే స్వయంగా చదువుచెప్పారు. మా నాన్న గారు నాకు సంస్కృతం నేర్పారు. అమ్మపాట నేర్పింది. అందుకే వాళ్ళే నాగురువులు కూడా. నా సర్వస్వం వాళ్ళే. నాలోకం. వాళ్లకేమన్నాఅయితే నేను సహించలేను. మా నాన్నగారు ఇంకా ఎంతకాలం ఉంటారో తెలీదు. తల్లిదండ్రుల బాధ్యత బిడ్దలది కాదా? తండ్రి చావు బతుకుల్లో వున్నాతన కర్మకి తనని వొదిలి వచ్చేయమంటారా?భారతీయ విలువలు,    నమ్మకాలు వున్న సంస్కారవంతులని మేమంతా మిమ్మ్లల్ని గౌరవిస్తాం. ఇదేనా మీరు నేర్చిన సాంప్రదాయం?ఇదేనా మీరు నేర్చుకున్న భారతీయ సంస్కృతి?అంటూ నన్ను నిలదీసింది. ”
“మా ఆవిడ నన్ను వేదాల్తో కొడితే మీ ఆవిడ నిన్ను భారతీయ సంస్కృతి పెట్టి కొట్టిందన్నమాట. భలే!అవునూ అక్క వుందంటున్నావు.
ఆవిడేంచేస్తోంది?ఆవిడ వెళ్ళి సాయం చెయ్యొచ్చుగా?”
“ఆవిడ కొడుకు ఏడో క్లాసులో వున్నాట్ట. అసలే కామన్ ఎగ్సామ్. పిల్లాడి చదువు పాడైపోతుందని
ఆవిడ రానందిట. ”
“మరి అన్న మాటేమిటి? అతను రావడమో,    భార్యని పంపడమో చెయ్యొచ్చుగా?”
“పాపం మా మరిది సంగతి నాకన్నా అధ్వానంగా వుంది. తన అత్తమామలు మారిషస్ లో వుంటారు. అతని మామగారికి సుస్థీ చేసిందని తన భార్య గతమూడేళ్ళుగా మారిషస్ లో వుంటోందిట. ఇతగాడు బెంగులూరులో,  ఆ పిల్ల మారిషస్ లో. . . పాపం ఇతగాడి జీతమంతా ఐ. యస్. డి కాల్స్ కే సరిపోతుందట. ”
“అయ్యో! అన్నిమార్గాలు మూసుకున్నాయన్నమాట. మరేం చేస్తావురా?’
“ఏవుంది చెయ్యడానికి? ఆలుచిప్ప స్వాతిచినుకు కోసం, భీష్ముడు ఫైనల్ డిపార్చర్ కోసం
ఎదురు చూసినట్టు ఎప్పటికైనా మా ఆవిడకి కనువిప్పు కలిగి తిరిగి రాకపోతుందా అని ఎదురుచూస్తూ వుంటాను. ”
“అయ్యో!సారీరా. నాలాంటివాడైతే ఫరవాలేదు. కాని నువ్వు చాలామంచివాడివి. నీకు జరగడం బాధగా వుంది. అయినా సాంప్రదాయం ఇలా హాండ్ ఇస్తుందని ఎవడు కలగన్నాడు. పాపం నువ్వసలే మెతకవాడివి. నీకెప్పుడూ ఎవరో ఒక తోడుండాలి,  దగ్గరుండి అన్నీ చూసుకోవాలి. హాస్టలో లో నేను చూసేవాణ్ణిగా నీ తంటాలు. ఒక్కడివీ ఎలా వుంటున్నావో ఏమో!”
“ఏదో మేనేజ్ చేస్తున్నాలేరా. అంత ఇదిగా ఏంలేదులే”.
“అసలు సుధ ఫోన్ నంబరు ఇవ్వు. బాగా చీవాట్లు పెట్టి వెంటనే బయలుదేరమని చెబుతాను. ”
“వద్దులేరా. లేనిపోని తలనొప్పి. ”
“తలనొప్పి ఏవుందిరా? చెప్పేతీరులో చెబితే తనే అర్థం చేసుకుంటుంది. నంబరు ఇవ్వు నేను మాట్లాడతాను. ”
“వద్దులేరా. ”
“అదేం”
“ఇప్పుడొద్దులే. . నాకిక్కడ బానే వుంది. ”
’ఇంతసేపూ యేడ్చి ఇప్పుడు బావుందంటా వేమిట్రా?”
’అదంతేలే నీకు తెలీదు. ”
“ఒరేయ్!నసుగుడు ఆపి విషయం చెప్పు. ఏదో దాస్తున్నావు. ”
“అదీ. . మరేం లేదురా. ఇప్పుడు స్వయంపాకం కదా. ఆ మధ్య అప్పడాలు వేయిస్తూ నూనె పడి
చేయి కాలింది. మా ఇంటోనరు (మరాఠీవాడు,    మంచివాడు)అది చూసి అప్పట్నుంచి భార్యతో చెప్పి భోజనం పంపడం మొదలెట్టాడు. ఆ భోజనం తన కూతురు తెచ్చి ఇస్తుంటుంది. ఆ అమ్మాయి బి.యస్. సి కంప్యూటర్స్ ఫైనల్ ఇయర్ చదువుతోంది. సరేవాళ్ల ఋణం ఎందుకులే అని ఆ పిల్లకి సాఫ్ట్ వేర్ నేర్పిస్తానని చెప్పాను. రోజూ సాయంత్రం ట్యూషన్ చెబుతున్నాను. చాలా తెలివైన పిల్ల. ఇట్టే పట్టేస్తుంది. చాలా మంచిది కూడా. పేరు షాలిని. ఎత్తు ఐదు,    రెండు. . . ”
“ఏమిట్రోయ్ కొలతలు చెబుతున్నావు. దేహశుధ్ధి జరగ్గలదు జాగ్రత్త. ”
“ఛఛ! అలాంటిదేం లేదు. భలేవాడివే. ఏదో మాట వరసకి అన్నా. చదువు బాగా సాగుతోంది. నేను అనుకున్నపోర్షన్ పూర్తవ్వటానికి మరో మూణ్ణెల్లి పడుతుంది. ఇప్పుడు సుధ వస్తే చదువుకి ఆటంకం అవుతుందని. అంతే. ”
“అంతేనంటావా?”
“పైగా సుధ అక్కడ వాళ్లవాళ్లకి ఎంతో అవసరం. నాదేముంది. ఈట్యూషన్లతో సాయంత్రం యేదో కాలక్షేపం అయిపోతుంది. వంట కూడా చేసుకునే పన్లేదు. షాలిని భలే వండుతుందిలే. మంచిమంచి మరాఠీ వంటలు చేసి తెస్తూ వుంటుంది. . . ”
ట్రీంగ్! కాలింగ్ బెల్!
“ఒరేయ్ శ్రీధర్!ఎవరో కాలింగ్ బెల్ కొడుతున్నారు. ఇక వుండనామరి. ఇంకేం విశేషాలు లేవుగా మరి. ఈ ట్యూషన్లూ అవీ మానేసి త్వరగా సుధని తెచ్చేసుకో. జాగ్రత్త. అసలే ఊరుకాని ఊరు. సరేనా?”
“నువ్వేం వరీ అవకురా. మరో మూణ్ణెళ్లలో షాలిని పెళ్ళి కూడా ఫిక్స్ అయిపోయింది. తను జస్ట్ ఎ ఫ్రెండ్ అంతే. ”
ఈ సారి కాలింగ్ బెల్ తో పాటు తలుపుబాదుతున్న చప్పుడు.
“శ్రీధర్ ఇక వుంటాను సరేనా?”
“సరే. నువ్వుకూడా త్వరగా మంచి జాబ్ లో చేరి, నువ్వు ప్రియ హాపీగా వుండాలి. సరేనా? ఉంటానైతే. బై”
“ఉంటాను. బై. ”
మిన్నువిరిగి ముక్కలై తలుపు మీద పడుతున్నట్టు చప్పుడు. ఎవరో తలుపుని ఓ పట్టు పడుతున్నారు.
’హూ ఈజ్ ఇట్?” అంటూ విసుగ్గా వెళ్ళి తలుపు తీశాను.
ఒక చేతిలో లసాన్యా గల గిన్నెతో, మరో చేతిలో చీజ్ సాండ్ విచ్ ల పళ్లెంతో, ఒక చంకలో లేస్ చిప్స్ తో,   మరో వైపు1లీటర్ బాటిల్ తో వెల్ల వేసిన వైట్ హౌస్ లాంటి తెల్లని పలువరుసతో డైటింగ్ మానేసిన ధాన్యలక్ష్మిలా నవ్వుతూ ప్రత్యక్షమయ్యింది నా విచిత్ర జీవిత కల్పవల్లి-కెల్లీ.
గుడ్డిలో మెల్ల అన్న సామెత గుర్తొచ్చింది.
సంతోషం,    బాధ ఒకేసారి తన్నుకొచ్చాయి. రెంటినీ ఒకేసారి వ్యక్తం చెయ్యలేక ఓసారి నిట్టూర్చాను.
“కమాన్ ఇన్ “అంటూ అన్యమనస్కంగానే ఆహ్వానించాను. శ్రీధర్ జీవితాన్ని సింహావలోకనం చేసుకుంటూఆలోచనల్లో పడిపోయాను. మా నేస్తం తను తెచ్చిన సరుకంతా టీవీ ముందు కూర్చుని ఆ తెల్లని పళ్లతో కచకచ కొరుకుతూ చకచక తినేస్తుంది. ఆ పళ్లని చూస్తే గుర్తొచ్చింది. గుడ్డిలో మెల్ల కాదు. ఈ సందర్భంలో సరిపోయే సామెత మరేదో వుంది. అందులో పళ్ళ ప్రసక్తి వస్తుంది. రాయి అని కూడా వుంటుంది. అదేం సామెత అబ్బా?
 
అంతలో “హేయ్ వాచ్ దిస్!”అన్న కెల్లీ కేకకి తుళ్ళిపడి నీరసంగా నవ్వుతూ టీవీ ముందు చతికిల బడ్డాను.
 
 
 
 
 
 
 
 
 
 
 
 
 
 
 
 
రచన: తరంగిణి
|| శ్రీ గురుభ్యోన్నమః ||
||శ్రీ పర దేవతాయై నమః||
 
 
 
 
చిన్నప్పుడు దూరదర్శన్ లో చూసిన డాన్సుప్రోగ్రాముల వల్లనో, లేక చదివిన పుస్తకాల వల్లనో సంప్రదాయ శాస్త్రీయ నృత్యమంటే ఒక రకమైన యిష్టం, నేర్చుకోవాలనే ఒకలాంటి తపన ఉండేవి….సంగీత,నాట్యాలమీద నా ఆసక్తి చూసి,పల్లెటూళ్ళో ఉండటం మూలాన మాకు ఏమీ నేర్పించలేక పోతున్నందుకు నాన్న తెగ బాధపడుతుండేవారు…
 
సెలవులకి వెళ్ళినపుడు అక్క దగ్గర సంగీతంలో కాసిన్ని పదనిసలు పలకడం, వీణమీద ఓ చెయ్యి వెయ్యడం వల్ల సంగీతం నేర్చుకోవాలన్న కోరిక కాస్త సద్దుమణిగేది……పైగా మనకి శృతి చాలా తక్కువ ఉండడం,లయజ్ఞానం కాస్త తక్కువవ్వటం, మన గాత్రమాధుర్యం కాస్త ఎఱుకై ఉండటం మూలాన, సంగీతం మనకి అంత బాగా అబ్బదులే అనుకుని సంగీతం నేర్చుకోలేకపోయినందుకు అంతగా అనిపించేది కాదు…కాని, టీవీల్లో నృత్యప్రదర్శనలు చూసి వాళ్ళని అనుకరిస్తూ నాలుగు అడుగులు వెయ్యటం, చిన్న చిన్న రూపకాలుగా కూర్చుకుని బళ్ళో ఆడటం…..ఇలా నాట్యంమీద ఆసక్తి మాత్రం పెరుగుతూనే వచ్చింది……
 
నేను నమ్మి కొలుచుకునే నా తల్లి నృత్యగాన ప్రియ…..ఎప్పుడు నాట్యార్చనతో ఆ దేవిని సంతృప్తి పరుస్తానా అనిపించేది.మా ఊళ్ళో చెన్నకేశవస్వామి తిరునాళ్ళు జరిగేప్పుడు, “పూర్వం దేవదాసీలు నాట్యంచేసి దేవుడికి భోగం నడిపేవాళ్ళ”ని నాన్న చెప్పినప్పుడు ఎప్పటికైనా ఆ స్వామిముందు గజ్జె కట్టి నర్తించాలి అన్న అభిప్రాయం మనసులో బలంగా నాటుకుపోయింది…..నేను చదువుకున్న పుస్తకాలలో పాత్రలు నా ఆసక్తిని ఇంకా పెంచేవి….అలా భట్టుమూర్తి నరసభూపాలీయం,విద్యానాథుడి ప్రతాపరుద్రీయం, భానుమిశ్రుడి రసమంజరి, అభినయ దర్పణం చదువుకుని నాయక నాయికా లక్షణాలు, అభినయ లక్షణాలు, హస్తముద్రలూ,పాదభేదాలు అన్నీ నెమరేసుకుంటూ కూర్చోవటం, ఎప్పుడు గురుముఖఃతా నేర్చుకుని గజ్జె కట్టుకుంటానా అని ఎదురుచూపులు…..ఇలా ఏళ్ళు సాగిపోయాయి….
 
చదువుకుందుకు బైటకొచ్చాక కాస్త అవకాశం దొరికింది….. మంచి గురువులకోసం అన్వేషణ మొదలెట్టా…..సరైన గురులక్షణాలున్నవాళ్ళు ఒక్కళ్ళూ తారసపడలేదు…అరకొరా జ్ఞానంతో, నృత్తానికీ నృత్యానికీ నాట్యానికీ తేడా తెలీకుండా “నాట్యాచార్యుల”మనే పేరు పెట్టుకుని ఆధునిక పోకళ్ళతో పెడతొక్కుళ్ళు తొక్కుతున్న వాళ్ళే అంతా……
 
పైగా అన్నిటికన్నా పెద్ద ప్రశ్న, ఏ సంప్రదాయం నేర్చుకోవాలి? కూచిపూడి, భరతనాట్యం….ఈ రెంటిల్లో ఏది అసలైన భరతానికి దగ్గరగా ఉండేది? ఏది నేర్చుకుంటే మంచిది, నా ఉపాసనా మార్గాలకి ఏది అనుగుణంగా ఉంటుంది అని ఒకలాంటి పరిశోధనే చేశాను…… మొదట్లో కూచిపూడి, భరతనాట్యం చూసి తేడా తెలుసుకోగలిగేనేగాని అసలు సైద్ధాంతిక భేదాలు అర్థమయ్యేవి కాదు… సరేలెమ్మని తెలిసిన డాన్సరొకరుంటే అడిగా… తను,”భరతనాట్యమేముంది, బొమ్మలా ఆడటమే…కూచిపూడిలో ఎక్స్ ప్రెషన్స్ కి ఎక్కువ అవకాశం ఉంటుంది, ఫ్లెక్సిబిలిటీ ఉంటుంది. పైగా బ్యాలెలు ఎక్కువ ఉంటాయి, భరతనాట్యంలో బ్యాలెలు చెయ్యటానికి అవకాశం చాలా తక్కువ.”అన్నారు….నాకూ అదే అనిపించింది…..భరతనాట్యం చాలా స్టిఫ్‍గా ఉంటుంది……సర్లెమ్మని కూచిపూడికి ఫిక్స్ అయిపోయా…….తర్వాత రెండిటికీ నేను తెలుసుకున్న ముఖ్య భేదాలు  చెప్తాను……..అవీ, ముఖ్యంగా నేను కూచిపూడివేపు మొగ్గటానికి కారణాలు…..
 
అవి తెలుసుకోవాలంటే ముందు అభినయం గురించి కొంచెం తెలుసుకోవాలి……
“కంఠేనాలమ్బయేద్గీతం హస్తేనార్థం ప్రదర్శయేత్
            చక్షుభ్యాం దర్శయేద్భావం పాదాభ్యాం తాళమాచరేత్.”
 
అంటే, నర్తించు పాత్ర తన గొంతుతో పాట పాడుతూ, చేతులతో అనగా హస్తముద్రలతో ఆ పాటయొక్క అర్థాన్ని, కళ్ళతో ఆ పాటలోని భావాన్ని, పాదాలతో పాటలోని తాళాన్ని అభినయించాలి….భరతనాట్యంలో చివరి మూడూ ఉంటాయికాని అసలైన మొదటిది, గానం ఉండదు…..అంతా పక్కపాటే…
“యతో హస్తస్తతో దృష్టిర్యతో దృష్టిస్తతో మనః
           యతో మనస్తతో భావో యతో భావోస్తతో రసః.”
ఎక్కడ హస్తం వినియోగించబడుతుందో అక్కడ దృష్టి, ఆ దృష్టి ఉన్నచోటనే మనసు, ఆ మనసు ఉన్నచోటనే భావము ఉన్నట్లైతే రసోత్పత్తి జరుగుతుంది….”రసోవైసః” అన్నది శృతివాక్యం కదా…..భరతనాట్యంలో భావాభినయానికి ప్రాధాన్యత చాలా తక్కువగా ఉంటుంది, ఎక్కువగా ముద్రాభినయమే…..సంచారీ భావాలు పెద్దగా ప్రకటించరు…..
 
ఇక  అసలు అభినయం అంటే,
“అభి పూర్వస్య నీఞ్ ధాతో౭రాఖ్యానార్థస్య నిర్ణయః
          యస్మాత్పదార్థాన్నయతి తస్మాదభినయస్స్మృతః.”
ఇక్కడ ’అభి’ అనే ఉపసర్గకి ’నీఞ్’ ధాతువు చేరడం వల్ల ఆ పదం పుడుతోంది…..అనగా పదముల యొక్క అర్థమును తెలుపుట “అభినయ”మనబడుతుంది…..{అభిముఖేన అర్థోనీయతే అనేనేత్యభినయః,ణిఞ్ ప్రాపణే.దీని చేత అభిముఖముగా అర్థము పొందింపబడును. (హస్తవిన్యాస్యాదులచేత భావార్థమును దెలుపుట) అని అమరం పాఠం..}….
 
ఆ ఆభినయం,
      “ఆఙ్గికోవాచికస్తద్వదాహార్యస్సాత్వికః పరః| చతుర్థాభినయ
       స్తత్రచా౭ఙ్గికో౭ఙ్గైర్నదర్శితః | వాచా విరచితః కావ్యనా
       టకా౭దిషు వాచికః | ఆహార్యో హారకేయూరవేషాది భిరల
       ఙ్కృతిః | సాత్విక స్సాత్వికైర్భావైర్భావజ్ఞైశ్చ నిదర్శితః || “
 
ఆంగికము,వాచికము,ఆహార్యము,సాత్వికము అని నాలుగు విధాలు. ఈ నాలుగూ ఉంటేనే దాన్ని అభినయం అని వందపాళ్ళు చెప్పొచ్చు…..
 
ఇక ఈ కారణాలన్నీ కూర్చుకుని కూచిపూడికే ఫిక్స్ అయ్యాను…..పైగా ప్రపంచంలో ఏ నృత్యరీతైనా అది పుట్టిన ప్రదేశం పేరుతోనే ప్రసిద్ధి పొందుతుంది…అదీ కూచిపూడికి ఉన్న ఒక ప్లస్ పాయింట్…….అలా నిర్ణయించేసుకుని, మంచి గురువుకోసం వెతుకులాట మొదలెట్టాను…..
నా పూర్వజన్మ సుకృతమేమో తెలియదుకాని నా భావాలకు నచ్చిన గురువుగారు దొరికారు….ధనాపేక్ష లేదు, పిల్లలకి ఓర్పుగా తిట్టకుండా నేర్పిస్తారు..తప్పుచేసినా ఈ సారి సరిదిద్దుకోను అవకాశం ఇస్తారు…అన్నిటికన్నా సంప్రదాయాన్ని వదిలి ఒక్క అడుగుకూడా పక్కకి వెయ్యరు.సంగీత సాహిత్యాలు రెంటిలోనూ బాగా ప్రవేశం ఉన్నవారు…కొంత మంది వస్తుంటారు మాస్టారి దగ్గరికి,”మా అమ్మాయికి ఒక పాటకి డాన్సు నేర్పండి,స్కూల్లో ప్రోగ్రాము చేయించాలి.ఎంత కావాలన్నా ఇస్తాం” అని. నిర్మొహమాటంగా లేదని చెప్పేస్తారు…. మినిస్టర్లు కాదు, ఎవరు వచ్చినా అడుగులతో మొదలెట్టి వరసగా నేర్చుకోవలసిందే…..కొంతమంది పెద్దవయసువాళ్ళు కూడా వచ్చి అడుగుతుంటారు, “ఈ వయసులో మొదటి నుంచి నేర్చుకోలేం,ఏవన్నా ఐటమ్స్ చెప్పండి” అని…..”సమస్యేలేదంటారు”……అందువల్ల ఎంతమంది వెనక్కెళ్ళినా పట్టించుకోరు.ఉన్నవాళ్ళు చాలనుకుంటారు….ప్రయోగాత్మకంగా కొత్త కొత్త బ్యాలెలు చేస్తుంటారు…..ఇవన్నీ మా మాస్టారి గురించి నేను మొదట్లో విన్నవి…ఇక ఆ మాస్టారి దగ్గరే నేర్చేసుకోవాలి అనుకుని మంచిరోజు చూసుకుని వెళ్ళాను…..
 
ఏదో ఆషామాషీగా, గుంపులోగోవిందలాగా మొదలెట్టకుండా చక్కగా పూజచేసి, నన్ను పూజలో కూర్చోబెట్టి తర్వాత మొదలెట్టారు..ఇప్పటికీ గుర్తే…ఇన్నాళ్ళ నా కోరిక తీరుతున్నందుకు నా వళ్ళు పులకరించడం,తెలియని ఉద్వేగం…….

మొట్టమొదట నమస్కారశ్లోకాలతో మొదలెట్టారు…
 
“ ప్రణమ్య శిరసాదేవో పితామహ మహేశ్వరౌ
            నాట్యశాస్త్రం ప్రవక్ష్యామి బ్రహ్మణాయ దుదాహృతం”
జగత్పితామహుడు, నాట్యశాస్త్రాన్ని మొదట చెప్పినవాడు అయిన బ్రహ్మకు, నటరాజైన పరమశివునకు శిరసా నమస్కరిస్తున్నాను…ఇది నాట్యశాస్త్రంలో భరతముని పలికిన మొదటి శ్లోకం…నాట్యారంభంలో ఈ శ్లోకం పఠించడం ఆనవాయితీగా వస్తున్నది…..
 
“దేవతానాం శిరస్థస్తు గురూణాం ఆస్యసంస్థితః
          వక్షస్థస్తైవ విప్రాణాం శేషేత్వనియమో భవేత్”
దేవతలకు శిరసుపైన, గురువులకు ముఖానికి ఎదురుగా, విప్రులకు వక్షస్థలానికి ఎదురుగా నమస్కరించాలి.మిగిలినవారికి ఎలాగైనా నమస్కరించవచ్చును…ఇది నమస్కారవిధి….
 
తర్వాత కాలివేళ్ళమీద కూర్చుని భూమిని కన్నులకద్దుకుని ముమ్మారు నమస్కరిస్తూ ఇలా స్తుతించాలి…
 
“విష్ణుశక్తి సముత్పన్నే చిత్రవర్ణీ మహీతలే
         అనేకరత్న సంపన్నే భూమిదేవీ నమోస్తుతే”
 
“సముద్రవసనే దేవీ పర్వత స్తనమండలే
          నాట్యం కరిష్య భూదేవీ పాదఘాతం క్షమస్వమే”
అని మన పాదఘాతాలతో భూమిని తాడిస్తున్నందుకు క్షమించమని అడిగి, నాట్యారంభానికి అనుమతి తీసుకోవాలి……
 
తర్వాత నాట్యారంభంలో ఎలా నిలబడాలి(కరణం) అన్నది ఒక శ్లోకంలో చెప్తూ మనతో చేయిస్తారు….
 
“కటీకర్ణ సమాయత్ర కోర్పరాంస శిరస్తథా 
          సమున్నత మురశ్చైవ సౌష్ఠవం నామతత్భవేత్.”
కరణం పట్టేప్పుడు సౌష్ఠవాంగం ఉండాలి. అంటే, నడుము, చెవి సమరేఖలో ఉండాలి. శిరసు వంపులేకుండా భుజాల మధ్య సమంగా ఉండాలి.అప్పుడు, వక్షస్థలం సమున్నతంగా ఉండి శరీరం సౌష్ఠవంగా ఉంటుంది……
 
“ప్రాయేణ కరణే కార్యో వామో వక్షః స్థితః కరః
         చరణస్యానుగశ్చాపి దక్షిణస్తు భవేత్కరః”
సామాన్య కరణాలన్నింటిలోను ఎడమచేయి వక్షమున మొట్టమొదట ఉంటుంది.పాదముననుసరించి తదనుగుణముగా కుడిచేతిని పట్టవలెను…….
 
ఇక తర్వాత మండలం వేయిస్తారు…అంటే, నడుముమీద చేతులు వెనక్కుతిప్పి పెట్టి,పాదాలు రెండూ అడ్డంగా తిప్పి మోకాళ్ళు వీలైనంత వరకు వంచి కుంగాలి…..ఇది మొట్టమొదటి అడుగు….కుంగటం,లేవటం అలా చాలాసేపు చేయిస్తారు…..తర్వాత ఇంకో రెండు స్టెప్స్ చెప్పి, ఇంటి దగ్గర బాగా ప్రాక్టీసు చేసుకు రమ్మన్నారు….వయసు ఇరవయ్యోపడిలో పడింది కదా అప్పటికే, వళ్ళు కాళ్ళు సరిగ్గా వంగలా….చాలా ఆయాసపడిపోయాను…పక్కనున్న చిన్నపిల్లలు ఏ శ్రమాలేకుండా గంటలతరబడి చేస్తుంటే అమ్మో అనిపించింది…..ఇంటికొచ్చి తెగ ప్రాక్టీసు చేసేశా, తర్వాత రోజు క్లాసులో కాళ్ళు అసలు వంగలా…:)………బాబోయ్,పుస్తకాల్లో చదివి ముద్రలు బట్టీపట్టటం కాదనిపించింది డాన్సంటే, ఇలా చాలా బోలెడు కష్టపడాలన్నమాట……మెల్లగా అదే అలవాటైంది….ఇక వరసగా రోజుకి ఇన్ని అడుగులని నేర్పించేవాళ్ళు, మొత్తం నాలుగునెలలదాకా పట్టిందనుకుంటా అడుగులన్నీ నేర్చుకోవటానికి…..అడుగుల్లో ఒక్కొక్క రకానికి నాలుగైదుండేవి…ఒకటి సరిగ్గా వస్తే మిగతావి వీజీగా వచ్చేసేవి…….
 
తర్వాత తీర్మానాలు…ఇవి గట్టిగా ఐదుంటాయి..రెండు రోజుల్లో నేర్చేసుకున్నా…..ఇక తర్వాత జతులు….అబ్బ! ఎంత ఎక్జైటింగ్‍గా ఉండేదో. ప్రతి జతికీ ముందు ఒక నడక, తర్వాత జతి, తర్వాత మళ్ళా నడక ఉంటాయి.{“తాం తత్తై తైహిద్ద తాంతహ్హి దహిదా, తత్తై ధణతఝణు” అంటూ ముందు నడకవేసి తర్వాత ముక్తాయి….తర్వాత “ధిత్తా ధిమితా కిటతక” అంటూ జతి, తర్వాత మళ్ళా “తత్తై ధణతఝణు”నడక…} ..జతులకి రాగానే అదో ఆనందం,డాన్సంతా వచ్చేసినట్టు, పేద్ద డాన్సరై పోయినట్టు తెగఫీలయ్యేవాళ్ళం….వీటిని చతురశ్ర జాతి జతులంటారు.మొత్తం పదుంటాయి.అవి సరిగ్గా వచ్చేస్తే ఐటమ్స్ చెయ్యటం చాలా తేలిక…..త్రిశ్రజాతి జతులుంటాయి, వీటిని సాధారణంగా ముందు నేర్పరు. ఐటెమ్స్  లో అవసరమైనప్పుడు అప్పుడు నేర్చుకుని చెయ్యటమే…… నా సంవత్సరాంతపు పరీక్షలు, హడావుళ్ళవల్ల జతులయ్యేపాటికి సంవత్సరం పట్టింది……
 
తర్వాత మెల్లగా ఒకటో రెండో ఐటమ్స్ నేర్చుకున్నా…కూచిపూడి సంప్రదాయ గణపతికౌత్వం, ఒక అన్నమాచార్య కీర్తన, జతిస్వరం,తిల్లాన, ఇలా….. మాస్టర్ గారు “ప్రోగ్రాం చేస్తావా” అన్నారు…”అప్పుడే అరంగేట్రం చేసేంత నేర్చుకోలేదుగా మాస్టారూ అన్నాను…..”
 
తర్వాత కొన్నాళ్ళకి సామూహిక నాట్యార్చన ఒకటి ఉంటే దానికి మాస్టారు గజ్జె కట్టుకోమన్నారు….. “గజ్జెపూజ” కావాలని అడిగా….”ఎన్నో ఏళ్ళనుంచి గజ్జెపూజ ఎవ్వరూ చేయించుకోవటంలేదు, నువ్వు కావాలంటే చేసి ఇస్తాను గజ్జెలు” అన్నారు…మహదానందంగా అనిపించింది…..సంప్రదాయబధ్ధంగా పూజచేసి, నా కాలికి తనచేతులతో స్వయంగా గజ్జెకట్టారు మాస్టారు….నా జీవితధ్యేయం ఇన్నాళ్ళకి నెరవేరిందన్న ఆనందంతో మనసుని పట్టుకోలేక పోయాను ఆనిమిషం….
 
అప్పుడు మాస్టారు లయబద్ధంగా తాళం వేస్తుంటే బియ్యపురాశి మధ్యలో నిలబడి చేసిన “సౌందర్యలహరి” శ్లోకాల అభినయం…. మొట్టమొదట “అమ్మ” ముందు గజ్జె కట్టాలన్న చిరకాలకోరికతో నవరాత్రుల రద్దీలో కూడా దుర్గమ్మముందు చేసిన నాలుగు నిమిషాల అభినయం, మా చెన్నకేశవస్వామి తిరునాళ్ళల్లో వళ్ళలసి మైమరచేలా చేసిన నృత్తం, కొన్నాళ్ళకి శృంగేరిశారదాంబకు సమర్పించుకున్న నాట్యకుసుమాలు…ఇవి చాలు జీవితానికనిపించింది….అలా {అప్పుడప్పుడూ నట్లు పడుతున్నా..;)..} నా నాట్యాభ్యాసాన్ని మెల్లగా కొనసాగిస్తున్నా…….
|| మంగళమ్ ||
 
 
 
