రచన: కోట్ల వనజాత 

‘‘సార్‌! జీపీఎఫ్‌ బిల్లు పాస్‌ కావాలంటే వాళ్లు మూడొందలు అడుగుతున్నరు. ఇచ్చి సాంక్షన్‌ చేయించమంటారా!’’ అడిగాడు కాలేజీ అకౌంటెంట్‌ శంకరయ్య ఇంగ్లీషు లెక్చరర్‌ రవీందర్‌ను.
‘‘ఇచ్చి చేయించండి శంకరయ్య గారూ! డబ్బులు చేతికొచ్చినంక మీ మూడొందలు మీకిస్తాను’’ అన్నాడు రవిందర్‌.
‘‘ఎన్నో విషయాల్లో ప్రగతిశీలంగా ఆలోచించే మీరు ఈ విషయంలో మటుకు రాజీ పడుతుంటరు. మతలబేంటో సమజయితలేదు’’ అన్నాడు కెమిస్ట్రీ లెక్చరర్‌ సూర్యం.
‘‘ఆ! ఆయనా ఒకప్పుడు ఆ తాన్లో ముక్కే గదా! అందుకే రవీందర్‌ గారు ఆ విషయంలో ఉదారంగా వ్యవహరిస్తుంటాడు’’ ఎకసెక్కంగా అన్నడు ఎకనామిక్స్‌ లెక్చరర్‌ సుబ్బరామన్‌.
ఎదుటివాళ్ల నొప్పితో సంబంధం లేకుండా పుండును ముక్కుతో పొడిచే కాకిలాంటి మనిషి సుబ్బరామన్‌. నీతో మాటలనవసరం అన్నట్లు ఒక్క చూపు చూశాడు రవిందర్‌.
‘‘సాయంత్రం ఫ్రీగానే ఉంటవా!’’ అడిగాడు సూర్యాన్ని రవిందర్‌.
‘‘ఫ్రీగానే ఉంట. నాతో ఏమన్నా పనుందా’’ అడిగాడు సూర్యం.
‘‘పనేమీ లేదు కాస్త పిచ్చాపాటిగా మాట్లాడుకుందాం’’ అని ముందుకు కదిలాడు.
రవిందర్‌తో ముచ్చటంటే కమ్మటి విందు భోజనం సూర్యానికి ఏదైనా ఆసక్తికరంగా చెప్పడం రవిందర్‌లో సూర్యానికి నచ్చేకళ.
ఐదు గంటలకు రవిందర్‌ ఇంటికి బయల్దేరాడు సూర్యం.
చిన్న డాబా ఇల్లు. దానిపైన ఒకే ఒకగది. అది రవిందర్‌ పర్సనల్‌ రూం కం లైబ్రరీ. అదే ఆయన ఏకాంత నిలయం. సూర్యం సరాసరి పైకి వెళ్లాడు. అప్పటికే ఎదురుచూస్తున్నట్లుగా గది బయట రెండు కుర్చీలు వేసి ఉంటాడు రవిందర్‌.
సూర్యం రాకను గమనించిన రవిందర్‌ భార్య కమల రెండు కప్పులతో పైకి వచ్చింది.
‘‘ఇప్పుడే టీ తాగి వచ్చానమ్మా’’ మొహమాటంగా అన్నాడు సూర్యం.
‘‘ఇది టీ కాదు హార్లిక్స్‌! ఇది తీసుకొని తీరికగా మాట్లాడుకోండి!’’ అన్నది కమల.
కాసేపాగి ఖాళీ కప్పులతో కిందికి వెళ్లిపోయింది కమల.
మెల్లగా మాటల ప్రవాహం ముచ్చట్ల ఉధృతి పెరిగింది.
పొద్దుటి విషయాన్ని మెల్లగా కదిలించాడు సూర్యం.
‘‘ఒక ఉద్యోగి ఒక చేత్తో తీసుకునే డబ్బు ఎన్నో చేతులకి పంచబడుతుంది. మరెన్నో నోళ్లతో తినబడుతుంది. ఇంకెన్నో పొట్టలతో ఆరగించుకోబడుతుంది. అందుకే అది కనిపించని బహుముఖం.’’ అన్నాడు రవిందర్‌.
అర్థం కానట్టు మొహం పెట్టిండు సూర్యం.
‘‘అర్థం కాలేదు కదా ఎవరి కథో ఎందుకు! నా కథే చెప్త విను’’ మొదలు పెట్టిండు రవిందర్‌.
 
*   *   *   *   *
 
‘‘సార్‌! ఏటు సత్తెన్న అంటె మీరెనా సార్‌’’ అడిగాడు ఎదురుగా ఉన్న భూతద్దాల మనిషిని.
‘‘నా పేరు ఏటు సత్తెన్న కాదు. ఏ సెక్షన్‌లో రెండో నెంబర్‌ సీటు చేస్తున్న సత్తెన్నను. నీకేం కావాలె’’ అడిగాడు మందపుటద్దాల మనిషి.
‘‘సార్‌ జాయినింగ్‌ రిపోర్టు ఇవ్వడానికి వచ్చాను సార్‌! నాపేరు రవిందర్‌. ఇంతకు ముందు ఇక్కడే అటెండర్‌గా పనిచేసిన బుచ్చయ్య కొడుకుని సార్‌! జూనియర్‌ అసిస్టెంట్‌గా అపాయింట్‌ చేశారు’’ చెప్పాడు.
‘‘ఓహో మా బుచ్చయ్య కొడుకువా! మీ నాయన నేను దాదాపుగా ఒకేసారి సర్వీసులోనికొచ్చినం. అటెండర్‌ అయినా మీ నాయన బలే సమజ్‌దార్‌ మనిషి. చెడ్డ అలవాట్లుంటె రోగాలొచ్చి ఛస్తమని మీ నాయన ఒక్క దురలవాటు కూడా చేసుకోలె అయినా కాన్సర్‌ మహమ్మారి మీ నాయనను నడుమింతలనే మింగింది’’ బాధగానే అన్నడు సత్తెన్న.
‘‘ఏం చదువుకున్నావు బాబు’’ మళ్లీ అడిగాడు.
‘‘డిగ్రీ ఫైనలియర్‌ చదువుతున్నా సార్‌’’ అన్నాడు రవిందర్‌.
‘‘ఎక్కడా’’ అడిగాడు సత్తెన్న.
లోకల్‌ కాలేజీ పేరు చెప్పాడు రవిందర్‌.
‘‘సార్‌ ఇంక మూడు నాలుగు నెలలయితే డిగ్రీ పరీక్షలైపోతయి తర్వాత చేరుతనంటె అమ్మ వినట్లేదు. వచ్చిన నౌకరి పోతదని భయపడ్తుంది’’ చెప్పాడు రవిందర్‌.
‘‘సరే జాయినింగ్‌ రిపోర్టయితే రాసిచ్చిపో! పోస్టింగ్‌ సంగతి తర్వాత జూస్తగానీ!’’ అన్నడు సత్తెన్న.
గబగబా జాయినింగ్‌ రిపోర్టు రాసిచ్చాడు రవిందర్‌.
ఇంత తొందరగా ఏం బరికాడా అన్నట్టు కళ్లను దగ్గరగా పెట్టుకొని భూతద్దాల్లోంచి పరికించి చూశాడు సత్తెన్న.
ముత్యాల్లాంటి అక్షరాలు, మచ్చుకొక్క తప్పైనా దొరకని వాక్యనిర్మాణం ఇంగ్లీషు భాష మీద రవిందర్‌కున్న పట్టును పసికట్టాడు సత్తెన్న.
మనసులో ఏమనుకున్నాడో గానీ పైకి మాత్రం సాయంత్రం నాలుగ్గంటలకొచ్చి కనపడు అన్నాడు భూతద్దాల్లోంచి చూస్తూ.
సాయంత్రం వెళ్లాడు రవి.
పోస్టింగ్‌ ఆర్డర్‌ చేతికిస్తూ ‘‘నీకు ఏత్రీ సీటుకు పోస్టింగ్‌ ఇప్పించిన నా పక్కసీటే. నీకు కలెక్టరేట్‌లోనే పోస్టింగు ఎందుకివ్వాలని అడిగారు జాయింట్‌ కలెక్టర్‌ గారు. ‘మన బుచ్చన్న కొడుకే సార్‌ అని చెప్పిన. నా ప్రపోజల్‌ ఓకే చేశాడు సార్‌’’ అన్నడు సత్తెన్న.
ఉన్న ఊళ్లో అందునా కలెక్టరేట్‌లో పోస్టింగు అమ్మకు ఇబ్బంది లేదు. ఇక నా చదువు కొనసాగితే చాలు అనుకున్నాడు రవి.
రోజులు గడుస్తున్నాయి. రవి, సత్తెన్నల జోడీ బాగా క్లిక్‌ అయింది. దారి తెలిసిన గుడ్డి గుర్రానికి పంచకల్యాణిని జోడించినట్లుండేది వారి పని. సత్తెన్నకు కళ్లు బాగా కనపడవు. అది ఈ మధ్యకాలం నాలుగేళ్లనుండే. అంతకు ముందు సత్తెన్న రాసే రూల్‌కు తిరుగు లేదు. ఏ జీవో అయినా ఏ యాక్ట్‌ అయినా రెవెన్యూ మాటరే గానీ, సర్వీస్‌ మాటరే గానీ చావు మంత్రం, పెళ్లి మంత్రం తెలిసి ప్రయోగించేవాడు. ఆరుగంటల ప్రభుత్వం ఉద్యోగం, పన్నెండు గంటలకు తగ్గకుండ చేసిన పనిరాక్షసుడు. దానికి తోడు అమోఘమైన జ్ఞాపకశక్తి సత్తెన్నకు.
అతని సెక్షన్ల ఉద్యోగులపై క్రమశిక్షణా చర్యలు, బదిలీలు, పోస్టింగుల వంటి విషయాలుండేవి. రవి సెక్షన్‌లో ఉద్యోగుల సెలవులు తదితరాలుంటేవి. రెండు సీట్లలో పనికి డైరెక్షన్‌ సత్తెన్నది. యాక్షన్‌ రవిది. సత్తెన్న చెప్తుంటే రవి రాసేవాడు.
ఒక్కొక్క ఫైలు గురించి బాధిత ఉద్యోగులు సత్తెన్నను కలుస్తుండేవారు. వారితో  కాస్త పక్కకు పోయి మాట్లాడి వస్తుండేవాడు.
సారూప్యత కలిగిన ఫైళ్లు (సిమిలర్‌ ఫైల్స్‌) రికార్డు రూం నుండి తెప్పించడం వాటిని రవి చేత చదివించడం అదే విధంగా రాయమని చెప్పడం. ఏ రూల్‌ ఏ పుస్తకంలో ఉందో అలా కాకుంటే దాని వ్యతిరేక రూల్‌ ఎక్కడుందో పేరాగ్రాఫ్‌లతో సహా చెప్పేవాడు సత్తెన్న. అబ్బురమనిపించేది రవికి.
రవి చేసే సహాయానికి ప్రతిగా సత్తెన్న కూడా అతనికి కొన్ని వెసులుబాట్లు కల్పించేవాడు. డిగ్రీ ఎగ్జామ్స్‌ కన్నా ముందే సర్వీస్‌లో చేరిన రవి ఫైనల్‌ ఎగ్జామ్స్‌ మాత్రం సజావుగానే రాశాడు. దూరవిద్య ద్వారా ఎం.ఎ. ఇంగ్లీషు చేస్తానంటే సంతోషంగా అభినందించాడు. చదువు కోసం లీవులు పెట్టాల్సిన అవసరం రవికి రానివ్వలేదు సత్తెన్న. పదిన్నరకు ఆఫీస్‌కొచ్చి ప్రయారిటీ ప్రకారం ఫైళ్లు అటెండయ్యి లంచ్‌ టైంకు ఇంటికి వెళ్లేవాడు. మళ్లీ ఏదైనా అత్యవసరముంటేనే ఆఫీసుకు వచ్చేవాడు. లేకుంటే దీక్షగా చదువుకునేవాడు. అప్పుడు సత్తెన్న మేనేజ్‌ చేసేవాడు. ఎవరైనా రవి గురించి అడిగితే ఇప్పుడే కిందకు వెళ్లాడనో, రికార్డు రూంకు వెళ్లాడనో చెప్పేవాడు. ఆ సహకారంతోనే రవిందర్‌ ఎంఏ ఫస్ట్‌క్లాస్‌లో పాసయ్యాడు. తెగ సంబరపడి స్వీట్‌ తినిపించాడు సత్తెన్న. పనిలో పనిగా డిపార్ట్‌మెంటల్‌ పరీక్షలు కూడా రాశాడు రవి. సర్వీస్‌ మొదట్లో వాటి గురించి పట్టించుకోకనే తాను సీనియర్‌ అసిస్టెంటుగానే మిగిలిపోయానని చెప్పేవాడు సత్తెన్న. ఇంతలో సర్వే ట్రెయినింగుకు పిలుపొచ్చింది రవికి. వారంలో ఆరు రోజులు ట్రయినింగులో ఉండి ఆదివారం మాత్రం సత్తెన్నకు ఫైళ్లు రాసిపెట్టేవాడు రవి. ఆ కష్టపడే మనస్తత్వమే బాగా నచ్చేది సత్తెన్నకు. ఇద్దరు కలిసి ఆలోచించి రాసేవారు కాబట్టి ఏ ఫైలు పైనైనా సంతకాలే తప్ప మరే ఇతర రతాలూ ఉండేవికావు. అట్లా నాలుగేళ్ల సహచర్యంలో సత్తెన్నతో పాటే రవికి బెస్ట్‌ వర్కర్‌గా పేరొచ్చింది.
ఆరోజు పదిన్నరకు ఆఫీస్‌కు వెళ్లాడు రవి. రిజిస్టర్‌లో సంతకం చెయ్యడానికి  కారిడార్‌ పక్కన ఉండే గదిలోకి వెళ్లాడు. ముగ్గురు నలుగురు సహోద్యోగులు అక్కడే మాట్లాడుకుంటూ కనిపించారు. అంతలో అటెండర్‌ షఫి  రవి దగ్గరకొచ్చి ‘‘రాత్రి సత్తెన్న సార్‌ హార్ట్‌ ఎటాక్‌తో చనిపోయిండట సారూ. మీకు తెల్వదా’’ అన్నడు.
రవి నిశ్చేష్టుడయ్యాడు. కొన్ని క్షణాల తర్వాత ఆఫీస్‌ బయటకు వచ్చి దొరికిన ఆటో ఎక్కి సత్తెన్న ఇంటికి చేరుకున్నాడు.
అప్పటికే అతని అంతిమయాత్రకు ఏర్పాటు చేస్తున్నారు బంధువులు. భార్య, బిడ్డ మీద పడి ఏడుస్తున్నారు. దుఃఖం ముంచుకొచ్చింది. కొడుకు పట్ల తండ్రి చూపే వాత్సల్యాన్ని సత్తెన్న తన పట్ల చూపించాడు. ఇంక తాను అతనికేం సహాయం చేయగలనని మనసులో బాధపడ్డాడు. సత్తెన్న కొడుకు కాబోలు ఒక పక్క నిలబడి జరిగేదాన్ని నిర్వేదంగా చూస్తున్నాడు. కోడలు రాలేదని పక్కనే గుసగుసల పోతున్నారు అయినవాళ్లు. ఇంతలో ఒక చెయ్యి రవి భుజం మీద పడింది. తిరిగి చూశాడు. కలక్టరేట్‌ సూపరింటెండెంట్‌ రామారావు అట్లా పక్కకు తీసుకెళ్లాడు రవిని.
‘‘సత్తెన్న కష్టాల వైతరణి దాటించడానికే నిన్ను అతనితో జత కలిపాడేమో ఆ భగవంతుడు. కొడుకు చెయ్యని  సాయం నువ్వు చేశావు’’ అన్నాడు రామారావు.
‘‘నేను చెయ్యడమేంటి’’ అందామనుకున్నా శూన్యం నిండిన రవి మనసు సంభాషణకు సహకరించలేదు.
కాసేపుండి వెళ్లారు చాలామంది సహోద్యోగులు. కొద్దిమంది మాత్రమే అంతిమయాత్రలో ఉన్నారు.  ఆ కార్యక్రమం అయ్యాక నేరుగా ఇంటికి వెళ్లిపోయాడు రవి.
మరుసటి రోజు ఆఫీస్‌కు వెళ్లాడు. రెండు  సీట్లలోనూ అర్జంటు ఫైళ్లున్నయి. ఎవరితోనూ మాట్లాడ మనస్కరించక పనిలో పడ్డాడు. పైళ్లు పంపిన అరగంటకి ‘‘ఏవో సాబ్‌ పిలుస్తున్నారంటూ’’ వచ్చాడు అటెండర్‌. ఏవో (అడ్మినిస్ట్రేటివ్‌ ఆఫీసర్‌) రూంలోకి వెళ్లాడు రవి. ఇంకొక్క వర్కింగ్‌ హాండ్‌ దొరికే వరకు రెండు సీట్లలో పని ఒక్కడివే చెయ్యగలవా?’’ అడిగాడు ఏవో.
తలాడించాడు రవి చెయ్యగలనన్నట్లు. పనిలో ఉండగా వచ్చాడు పరమేశ్వర్‌. అతడు డిప్యూటీ తహశీల్దార్‌. అతనిపై డిసిప్లినరీ కేసు పెండింగ్‌లో ఉంది. ఈ మధ్య ఆ ఫైలు రాసి కలెక్టర్‌కు పంపాడు రవి. వార్నింగ్‌ ఇస్తూ క్లోజ్‌ చెయ్య వచ్చన్న రవి సూచన యధాతథంగా ఆమోదించారు. ప్రొసీడింగ్స్‌ తయారు చేసి అప్రూవ్‌ అయ్యాక పరమేశ్వర్‌కు పంపాడు.
డిసిప్లినరీ కేసువల్ల తనకు ఎమ్మార్వో ప్రమోషన్‌ రాదేమోనని భయపడుతున్న పరమేశ్వర్‌ కలెక్టర్‌ తనను హెచ్చరికతో వదిలినందుకు సంతోషించాడు. అందుకు కారణమైన రవిని కలవడానికి వచ్చాడు. కాంటీన్‌కు వెళ్దాం రమ్మని రవిని కిందకు తీసుకెళ్లాడు. అతని చేతిలో బరువైన కవరొకటి ఉంచాడు.
‘‘ఇదేమిటి సార్‌’’ అడిగారు రవి.
‘‘ఏదో నా తృప్తి కోసం ఉంచు’’ అన్నాడు పరమేశ్వర్‌
‘‘నాకేమీ వద్దుసార్‌. ఇలా చేస్తే మీరు నన్ను అవమాన పరిచిచట్లే’’  మొహమాటం లేకుండా చెప్పాడు రవి.
కవరు తిరిగి జేబులో పెట్టుకున్నాడు పరమేశ్వర్‌.
ఇంతలో రామారావు టీ తాగడానికి వచ్చాడు.
రామారావు పరమేశ్వర్‌ మాటల్లో పడ్డారు. నేను సెక్షన్‌కు వెళ్తాను అని చెప్పడానికి దగ్గరకు వెళ్లాడు రవి.
‘‘వెళ్తాను సార్‌’’ అన్నాడు వాళ్లతో.
వాళ్ల సంభాషణ రవిందర్‌ మీదకు మళ్లింది.
‘‘చిన్న వయసులోనే మంచి పెన్‌మన్‌గా పేరు తెచ్చుకున్నావు సంతోషం. ఇంత వరకు ఏ మకిలీ నీకంటలేదు. ఇది ఇంకా సంతోషించాల్సిన విషయం. కానీ కాలం ఎప్పుడూ ఒకలా ఉండదు. సర్వీసులో కొచ్చిన పాతికేళ్ల వరకు సత్తెన్న చాలా నిజాయితీపరుడు. నిక్కచ్చి మనిషి. దాదాపు అతని సర్వీసంతా ఈ ఆఫీసులోనే గడిచింది. ఒక కొడుకు, ఒక కూతురుతో ఉన్నంతలోనే నిజాయితీగా కాలం నెట్టుకొచ్చాడు. కొడుకును ఇంజనీరింగ్‌ చదివించాడు. మంచి ఉద్యోగం రావడంతో వెంటనే ఇల్లు కట్టుకోవాలనే ఆశతో ఇల్లు కట్టాడు. సందట్లో సడేమియా లాగ మంచి సంబంధం వచ్చిందని కూతురు పెండ్లి కూడా చేశాడు. కొడుకు కూడా సంపాదిస్తున్నాడనే  ధైర్యం తోటి అయినకాడికి అప్పులు చేసి అన్నీ జరిపించాడు. కానీ కూతురు పెళ్లైన నెలలోపే కొడుకు తనకు నచ్చినట్లు పెళ్లి చేసుకుని ఇంటికి దూరమయ్యాడు. అప్పులు చేసిన ఆందోళనతోనే కంటిచూపు కూడా మందగించింది. అయినా అధికారుల దగ్గర ఉన్న ‘మంచి పనోడు’ అనే గుర్తింపుతోనే కలక్టరేట్‌లో కొనసాగాడు. అప్పుల్లో, ఆందోళనల్లో ఉన్న అతనికి నువ్వు ఒయాసిస్‌లా తగిలావు. నీకు పని నేర్పించి  సత్తెన్న తన తెలివి తేటలను అమ్ముకున్నాడు.
ఒక్కొక్క డిసిప్లినరీ కేస్‌ డీల్‌ చేస్తూ అందినంతా తీసుకున్నాడు. పెండింగ్‌లో ఉన్న వందలాది ఫైళ్లు నీతో రాయించి, అప్పుల ఊబిలో నుండి బయటపడే లోపే మృత్యుదేవత ఆహ్వానించింది. ఇవన్నీ నీకు తెలుసో లేదో కానీ, నీ పనితనం వల్ల సత్తెన్నను ప్రత్యక్షంగా ఆదుకున్నావు. మరెందరినో పరోక్షంగా ఆదుకున్నావు. నీకు భగవంతుడు ఎప్పటికీ మంచే చేస్తాడు.’’ చెప్పాడు రామారావు.
రవి మనసంతా అదోలా అయ్యింది. తనకు తెలియకుండానే సత్తెన్నకు సహాయ పడ్డాడా! తన వల్ల సత్తెన్నకు మంచి జరిగిందా. రాత్రంతా కలత నిద్రే అయింది.
 
*   *   *   *
 
ఆ తర్వాత కొద్ది రోజులకే రవికి ప్రమోషన్‌ వచ్చింది. జిల్లా కేంద్రానికి దగ్గరగా ఉన్న మండలానికి రెవిన్యూ ఇన్స్‌పెక్టర్‌గా వెళ్లాడు. పొదుపు చేసిన డబ్బులతో మోటార్‌ సైకిల్‌ కొనుక్కున్నాడు. అది చాలా సంతృప్తినిచ్చింది రవికి.
ఆ రోజు తన టూర్‌ ప్రోగ్రాం ప్రకారం గ్రామాలు తిరిగి మధ్యాహ్నానికి మండల కార్యాలయం చేరుకున్నాడు. ఎమ్మార్వోగారు పిలుస్తున్నారని అటెండర్‌ చెప్పడంతో ఆయన గదికి వెళ్లాడు రవి.
‘‘ఇదేంటయ్యా రవీ! ఈ బిల్లులన్నీ నా టేబుల్‌ మీద పెట్టావు’’ అడిగాడు ఎమ్మార్వో.
‘‘మొన్న మినిస్టర్‌ గారి టూర్‌ ప్రోగ్రాం సందర్భంగా ప్రొటోకాల్‌ కోసం ఖర్చు పెట్టిన వాటి రసీదులు సార్‌’’ చెప్పాడు రవి.
‘‘అయితే నన్నేం చెయ్యమంటావ్‌’’ అన్నాడు ఎమ్మార్వో.
‘‘రసీదులు ఒకసారి వెరిఫై చేస్తే ఎకౌంటెంట్‌కు చెప్పి బిల్స్‌ చేయించవచ్చు గదా….’’ ఏదో చెప్పబోయాడు రవి.
‘‘బిల్లు చేయిస్తావా? ఏ పద్దు కింద నీకు బిల్లు సాంక్షన్‌ అవుతుందనుకుంటున్నవ్‌’’ అసహనంగా అడిగాడు ఎమ్మార్వో.
‘‘అదేంటి సార్‌! ప్రొటోకాల్‌ బిల్సు గవర్నమెంటు ఇవ్వదా?’’ అమాయకంగా అడిగాడు రవి.
పడీ పడీ నవ్వాడు ఎమ్మార్వో.
‘‘ఎక్కడ్నుంచి వస్తారయ్యా! ఓ ఎగేసుకుని మా ప్రాణాలు తినడానికి తెలియకపోతే ఇంతకు ముందు పనిచేసిన వాళ్లనడిగి తెలుసుకో! అంతేగానీ అతి తెలివిగా మాట్లాడకు’’ గట్టిగా కసిరేసరికి రవి చిన్నబుచ్చుకున్నాడు.
ఆరోజు సాయంత్రమే మండలంలో ఇదివరకు పనిచేసిన ఆర్‌ఐని కలిశాడు. ఆయన ఆఫీస్‌ సంబంధిత అన్ని వ్యవహారాలు, రాబడులు, భాగస్వామ్యాలు చెప్పాడు. అతడు చెప్పినదాని ప్రకారమైతే ప్రొటోకాల్‌ పెద్ద విషయమేమీ కాదు కానీ ఎట్లా నేర్చుకోవాలో ఆలోచిస్తే కంపరంగానూ, కంపనంగానూ ఉంది అతని మనసు.
ఆ రాత్రంతా వేగంగా మెట్లు దిగుతున్నట్లు పాకుడురాళ్ల నుండి జారిపడుతున్నట్లు ఒకటే కలలు. తెల్లారి లీలా మాత్రంగా కల గుర్తుకొచ్చింది. తాను దిగినవి విలువల మెట్లు కాదుగదా! ఒక్క క్షణం అనిపించింది.
ఆఫీస్‌కు వెళ్లే సరికి కొండయ్య ఎదురుచూస్తున్నడు.
రవిని చూడగానే దగ్గరకు వచ్చి ‘‘అయ్యా! కొడుకులు నలుగురు భూమి పంచమని పట్టుపడుతున్రు. సరే అని మొన్ననే సర్వేయర్‌తో కొలత చేపిచ్చిన. పక్కన గెట్లు చెదిరి నా పొలం పక్కనే ఉన్న రామన్న పొలంల కలిసిందని తేలింది. అదేమంటే తండ్రికొడుకులు నామీదనే కలెవడ్డరు. ఈ పంచాయతి తెంచితే మర్కటికి భూమి పిల్లల పేర్న చేస్త సారూ!’’ తలవంచి అడుగుతున్నడు కొండయ్య.
‘‘ఏ ఊరు మీది’’ అడిగాడు రవి.
కొండయ్య చెప్పాడు.
‘‘సరె! బండెక్కు’’ అన్నడు రవి.
పదిమైళ్ల ప్రయాణం. మాట్లాడటం మొదలు పెడితే దూరం తరిగిపోతది. మనిషి లోతు బయటకొస్తది. ఆ లోపలి మనిషిని తరచి చూసినప్పుడు మంచి పుస్తకం చదివినంత ఆనందం రవిలాంటి భావుకుడైన ఉద్యోగికి.
‘‘ఎంత భూమి ఉంది నీకు?’’ అడిగాడు కొండయ్యను.
‘‘యాభై ఎకరాల పైమాటనే సారూ!’’
‘‘అంతా నీ పూర్వీకులు ఇచ్చిందేనా’’
‘‘అయ్యా అంతా నాకష్టార్జితం’’
‘‘ఎట్లా సంపాదించావ్‌’’ అడిగాడు రవి.
‘‘నేను పుట్టినప్పుడే మా అమ్మ చచ్చిపోయింది. నాకు కొద్దిగా ఎరుకయినంక మా నాయన గత్తరొచ్చి పోయిండు. మా మేనమామ ఇంట్లనే పెరిగిన. మా నాయిన జీవాల మందనే నేను పెంపు చేసిన. ఇంగ పొతం చెయ్యలేనంత పెద్ద మందయ్యింది. వాటన్నింటిని ఒక్కసారే బక్రీద్‌ పండగకు అమ్మినం. మేం లెక్కపెట్టలేనన్ని రూపాయలొచ్చియి. గప్పుడు మా ఊళ్ల ఒక బడిపంతులుండె. రూపాయలన్ని గాసారుతోనే దాసుకున్నం. మా ఊర్ల ఒక ఆసామి ఊరొదిలి పోతుంటే పంతులే బేరమాడి ఇరవై ఎకరాల భూమి నా పేర్న కొనిపెట్టిండు. అయ్య కడుపు సల్లగుండ ఆ ఇరవై ఇయ్యాల యాభై అయింది’’
‘‘మరి నీ కొడుకులకు ఏ లెక్కన పంచుతవు?’’ అడిగాడు రవి.
‘‘ఉన్నకాడికి నాలుగు భాగాలు చేస్త దొరా! ఇంగెట్ల పంచుత’’ అన్నాడు కొండయ్య.
‘‘నేనో మాట చెప్త ఇంటవా!’’
‘‘చెప్పు దొరా’’
‘‘ఆస్తి ఐదు భాగాలు చేసుకో. కాలు రెక్కలు ఆడని నాడు ఎవడు ఎవనికైతడో తెల్వదు కదా!’’ అర్థమయ్యె భాషల సున్నితంగ చెప్పిండు కొండయ్యకు.
పొలం గెట్ల పంచాయితీ ప్రత్యక్షంగా చూసి పెద్దమనుషుల సమక్షం పరిష్కారం చేసి, పంచనామాలు, స్టేట్‌మెంట్‌లు అయ్యేసరికి మధ్యాహ్నం అయింది. బయల్దేర బొయ్యెటంతల బండి దగ్గరకొచ్చిన కొండయ్య రవి చేతిల చిన్న కట్టంత రూపాయలుంచిండు.
‘‘ఏమిటిది’’ ప్రశ్నార్థకంగా చూశాడు.
‘‘దొరా! ఏదో చాతనైనంత’’ గునిశాడు.
‘‘రెండు వేలిస్తున్న దొరా! మిగిలింది పనైనంక ఇస్త దొరా!’’ వినయంగా చెప్పాడు.  కొండయ్య.
ఆఫీసుకొచ్చి రిపోర్టిచ్చి అందరి లాగూ తాను భాగపంపకాలు చేశాడు. అంతా ఖుషి. లోపల లోపల తొలిచేస్తున్న బాధ. ఎండమావుల వెంట పయనం కాదుగదా! ఎన్నడో ఈ మాయజగత్తు తనను మింగెయ్యదు కదా! వేడి సున్నంలో పడి రంగరింపబడుతున్నట్లు మనసుకు ఒకటే సలపరం, కంపరం.
 
*   *   *   *
 
రోజులు గడుస్తున్నాయి. గ్రామాల్లో తిరుగుతూ రైతులతోనూ, వృద్ధులతోనూ మాట్లాడుతూ మాటల్లో మనుషుల అంతరంగాల్ని తరచిచూస్తూ వాళ్ల గురించి తెలుసుకుంటూ, వాళ్లతోనే మమేకమైతూ కొంతసేపు అధికారాలు, హోదాలు పక్కన నెట్టి మానసిక ఆనందాన్ని అనుభవించేవాడు రవి.
తల్లి చూసిన సంబంధం, బుద్ధిగా పెళ్లి చేసుకుని హాయిగా కాపురం చేసుకుని ఇద్దరు పిల్లల తండ్రయ్యాడు. ఇంతలో పిరియడ్‌ అయిపోయిందని మళ్లీ కలెక్టరేట్‌కు బదిలీ చేశారు.
మళ్లీ పాతసెక్షనే. మూడేళ్ల కింద తను చేసినంత వరకే ఫైళ్ల క్లియరెన్సు. అక్కడ్నుంచి ఏవో ముఖ్యమైనవి మినహా అన్నీ పెండింగే. మళ్లీ రాత్రింబగళ్లు కష్టపడి మూడు నెలల్లో టేబుల్‌ క్లీన్‌ చేసుకున్నాడు.
ఆపైన నల్లేరు మీద నడక పనిలో ఆనందం. పనిచేయించుకున్న వాళ్లు తనను పట్టించుకున్నా పట్టించుకోక పోయినా ఆనందమే. ఆట్లా మరో రెండేళ్లు సంతోషంగా గడిచినయి.
ఒక రోజు పనిలో ఉండగా కలెక్టర్‌ క్యాంప్‌ ఆఫీసు నుండి ఫోనొచ్చింది. ఆర్జంటుగా సీసీ (క్యాంపు క్లర్కు) గారు రమ్మంటున్నారని సారాంశం. రవి అర్జంటు ఫైళ్లేమన్నా ఉన్నాయేమోనని ఆదరాబాదరాగా వెళ్లాడు.
ఒక కాగితం చేతికిచ్చి చదవమన్నాడు. రవి ప్రతి ఫైలుకు డబ్బులిస్తే పనిచేస్తున్నాడని అర్థం వచ్చేలా ఏవో పిచ్చిరాతలున్నయి దాన్నిండా. చదివే సరికి రవికి నవనాడులు కుంగిపోయినయి. రంగులు మారుతున్న రవి ముఖం చూసి సీసీ ‘‘అందుకే అప్పుడప్పుడు మాలాంటి వాళ్లను పట్టించుకోవాలయ్యా! కాస్త మంచీ చెడ్డా అడుగుతుంటే ఇట్లాంటివి మేము బుట్ట దాఖలు చేస్తుంటం. మమ్మల్ని పట్టించుకోకుండా ఒక్కడివే మెక్కితే…’’
‘‘డోన్టాక్‌ రబ్బిష్‌’’ గట్టిగా అరిచాడు రవి.
తెల్లబోవడం సీసీ వంతయ్యింది.
నెమ్మదిగా బయటికొచ్చి ఆఫీస్‌కు చేరుకున్నాడు. మనసంతా చేదు తిన్నట్టుంది.
ఏవో రూంలోనికి తొంగిచూశాడు. ఒక్కడే ఉన్నట్లున్నడు. ఏదో పుస్తకం చదువుతున్నడు. ఆయనపేరు రాఘవన్‌. తమిళియన్‌ కానీ హైదరాబాద్‌ సెలిటర్‌. తెలుగు బాగానే మాట్లాడతాడు. సెక్రటెరియేట్‌ నుండి డిస్ట్రిక్ట్‌ సర్వీస్‌ కంపల్సరీ గనుక ఆర్నెల్లనుండీ కలెక్టరేట్‌లో పనిచేస్తున్నాడు.
ఏవో రూంలోనికి వెళ్లాడు రవి.
రవి పనితనం వల్ల అధికారులందరికీ అతనంటే మెచ్చుకోలె. జరిగిన విషయం పూసగుచ్చినట్లు చెప్పాడు రవి. ఏమనుకున్నాడో సీట్లోంచి లేచి ‘పద’ అన్నాడు.
ఐదు నిమిషాల్లో కలెక్టర్‌ క్యాంపు ఆఫీసుకు చేరుకున్నారిద్దరూ.
రవి మీదొచ్చిన కంప్లయింట్‌ పిటీషన్‌ చూపించమన్నాడు.
రాసిన వాడి పేరు లేదు, ఊరు లేదు. ఆకాశరామన్న ఉత్తరంలాగ.
ఏవో ఒకసారి చదివి పరపరా చింపేసిండు.
‘‘అయ్యోసార్‌’’ ఏదో అనబోయాడు సీసీ.
‘‘ఇంకోసారి దొంగనాటకాలు,  దొంగ పిటిషన్తూ రాసి చూపిస్తే కలెక్టర్‌ గారి దృష్టికి తీసుకుపోతా జాగ్రత్త! నువ్వు కూడా అందరిలాంటి ఉద్యోగివే అని మరిచిపోకు’’ కోపంతో తిట్టినంత పనిచేసి హెచ్చరికలు చేసి వచ్చాడు ఏవో.
అప్పట్నుంచి రవికి ఏవో రాఘవన్‌కి మధ్య ఆత్మీయత పెరిగి చిక్కటి బంధమేదో కలిపి ఉంచింది.
మరో సంవత్సరానికి రాఘవన్‌ తిరిగి సెక్రటేరియట్‌కి వెళ్లాడు. అలా రాఘవన్‌ వెళ్లిన వారం రోజులకే రవికి ట్రాన్స్‌ఫరైంది. అదికూడా కంప్లయింట్‌ పిటీషన్‌ మీద అధికారుల ఎండార్స్‌మెంట్‌ వల్ల అయింది. రాఘవన్‌ని గెలవలేక అతడు వెళ్లగానే బుద్ది బయటపెట్టుకున్న వారు రవిని పంపించి సంతోషించారు. బాధపడలేదు రవి.
ఎక్కడైనా నౌకరే కదా! అనుకునేవాడు. కాకపోతే పూర్తిగా పనిలేని పోస్టింగు. పిల్లలు స్కూలు చదువులకొచ్చారు. ఖర్చులు పెరిగినయి. తోటి ఉద్యోగులను చూపించి ఇంట్లో దెప్పిపొడుపులు పెరిగినయి. ‘ఉన్నంతలోనే’ రవి తత్వమైతే. ‘అందినంతలోనే’ అని ఇంట్లో వాళ్ల ఆలోచన. బయటకు ఘర్షణ పడకపోయినా లోపల దెప్పిపొడుపులు తప్పలేదు. ఇల్లు ఇరకటమైంది`ఆలి మర్కటమైంది. ఏదో ఒకదాని తీరు మార్చకపోతే ఘర్షణ పెరిగేలాగుందని రవి ఇంటి నిర్మాణానికే పూనుకున్నాడు.
పాత ఇంటిని పడగొట్టి చిన్న డబుల్‌ బెడ్‌ రూం ఇల్లు, పైన తన ప్రైవసీ కొరకు లైబ్రరీ కట్టించుకున్నాడు. బ్యాంక్‌లోన్‌ బాగానే వచ్చింది. నెలనెలా ఇన్‌స్టాల్‌మెంట్‌ ఆటోమేటిక్‌గా జీతం నుండి కట్‌ అయ్యేది. ఇంట్లో ఆర్థికంగా ఇబ్బందులు మొదలైనయి. సాయంత్రం ఇంగ్లీషు ట్యూషన్‌ చెప్తే బాగుంటుందని ఆలోచనొచ్చింది. ‘ఇంట్లో కుదరదు’ అంది కమల. ట్యుటోరియల్‌ కాలేజీలో క్లాసులు తీసుకోవడం మొదలుపెట్టాడు. ఆర్థికంగ ‘మిగులు’ లేక పోయినా ‘తగులు’ లేదు. అప్పుల నుండి బయటపడే మార్గం దొరికింది. అయినా ఇంట్లో ‘నస’ కనీక అవసరాలు తీరితే సౌకర్యాల గురించి, సౌకర్యాలు తీరితే లగ్జరీల గురించి, లగ్జరీలు తీరితే ఆల్ట్రా పోష్‌ గురించి సగటు మనిషి అన్వేషిస్తూనే ఉంటాడు.
ప్రభుత్వం భూసేకరణ చేపట్టి ప్రాజెక్టుల నిర్మాణానికి ప్రాధాన్యత ఇస్తుంది. అందుకోసం కొత్తగా అనుబంధ కార్యాలయాలను ఏర్పాటు చేసింది. అందులో పోస్టింగు కోసం రవి ప్రయత్నాలు మొదలు పెట్టాడు. తొందరగా వెళ్లిపోతే కాస్తంత పనిలోకంలో పడ్డట్లయితదని ఆలోచన. ప్రస్తుతం పనిచేసే చోట ఈ ఆఫీసులో ఉన్నది ఒక ఆఫీసరూ, తనతో పాటు టైపిస్టూ అటెండర్‌ మొత్తం నలుగురే. అందులో అటెండర్‌కు ఆరోగ్యం బాగా లేదని ఆఫీసుకు రావడమే లేదు. ఆఫీసర్‌ వారానికి ఒకసారో రెండుసార్లో హైదరాబాద్‌ నుండి ఇట్లా వచ్చి అట్లా పోవడం.
ఒకరోజు ఆఫీసులో కూర్చొని ఉండగా ఒక వ్యక్తి లోపలికి వచ్చి ఆఫీసర్‌ గారిని కలవాలని అడిగాడు. ఆయన రాలేదని చెప్పాడు రవి.
అతన్ని ఆరోజే కలవాలని ఎక్కడుంటాడని బలవంత పెట్టాడు.
‘‘ఎందుకోసం’’ అడిగాడు.
‘‘ఆయనకీ కవరు ఇయ్యాలయ్యా’’ అన్నాడా వ్యక్తి.
‘‘ఏమున్నాయి కవర్లో’’ అని ఓపెన్‌ చేసి చూశాడు.
కొంత డబ్బు చేతిలోకొచ్చింది.
మళ్లీ కవర్‌ ఇచ్చేస్తూ ‘‘సార్‌ రాలేదు మళ్లీ రండి’’ అని చెప్పబోయాడు. కానీ అప్పటికే ఆలస్యమైంది. నలుగురు వ్యక్తులు గుమిగూడటం చేతులు గట్టిగా పట్టుకోవడం జరిగిపోయింది.
జరిగిందేమిటో రవి గ్రహించే లోపల్నె జరగరానిది జరిగిపోయింది.
వచ్చిన వ్యక్తి అటెండర్‌ కొడుకట. ఆరోగ్యం బాగా లేకపోవడంతో తండ్రి ఆఫీసుకు రాలేక పోతున్నాడని సెలవు పెట్టడానికి అంత లీవ్‌ టైటిల్‌ కూడా లేదని, ఎలాగైన జీతం ఇప్పించమని ఈ మధ్య తరచూ ఆఫీసర్‌ గారిని కలిసి అడుగుతున్నాడట. జీతం ఇప్పిస్తాను గాని సగం నీకు, సగం నాకు అని బేరాలు పెట్టాడట.
ఇదంతా ఆఫీసు బయట నడిచిన వ్యవహారం. అదితెలియని రవి అమాయకంగా కవర్‌ ఓపెన్‌ చేసి డబ్బు ముట్టుకొని తిరిగి ఇచ్చాడు. కవర్‌ తెరవడమే పెద్ద నేరమైంది. అధికారి చేసిన పాపపు బేరానికి తనకు పాపం అంటుకుంది.
నిలువెల్లా కుంగిపోయాడు రవి. ఏమి మాటలు లేవు తన దగ్గర. జరగవలసినవి అధికారికంగానో యాంత్రికంగానో జరిగి పోయినవి. సస్పెన్షన్‌ వేటు పడిరది.
 
*    *    *   *
 
నెలరోజులు భారంగా గడిచినయి. రవి అమావాస్య చంద్రుడై ఇల్లు కదల్లేదు. ఆరోజు రవి స్నేహితుడు జగదీష్‌ ఇంటికొచ్చాడు. రవికి జగదీష్‌ని చూస్తే ప్రాణం లేచొచ్చింది. జగదీష్‌ టీచింగ్‌ ఫీల్డ్‌లో ఉన్నాడు. ట్యుటోరియల్‌ కాలేజీ ఉంది. ఇంగ్లీషు, మ్యాథ్స్‌ ట్యూషన్‌ బ్యాచ్‌ల వారీగా చెప్పేవాడు. అతని దగ్గరే రవి సాయంత్రాలు ఇంగ్లీషు ట్యూషన్స్‌ చెప్పేవాడు.
‘‘రవీ! నిన్ను కేసులో ఇరికించిన వాడిని నేను కలిసొచ్చాను. ‘రవీందర్‌ సార్‌ నిన్ను డబ్బులడిగాడా ఎప్పుడైనా?’ అని సూటిగా ప్రశ్న వేశాన్రా. లేదన్నాడు. ఆఫీసర్‌ గారే అడిగారని చెప్పాడు. కాకపోతే నువ్వు కవర్‌ తెరిచినందుకు ఆ పాపం నిన్నంటుకుంది. నువ్వడగలేదు. కవరు తెచ్చిన వ్యక్తిని నువ్వు ఇదివరకు చూడలేదు. మాట్లాడలేదు. ఇదే పాయింటు మీద నువ్వు కేసు గెలవొచ్చు. సస్పెన్షన్‌లో  ఉన్నందుకు బాధ పడొద్దు. ఈ ఎకడమిక్‌ ఇయర్‌లో కొత్తగా కాలేజీ పెట్టాలనుకుంటున్నాను. ఇంటర్‌ ఫస్టియర్‌, సెకండియర్‌ ఇంగ్లీషు, తెలుగు మీడియంలు అన్నింటికీ నువ్వే ఇంగ్లీష్‌ లెక్చరర్‌వి. టీచింగ్‌లో సంతృప్తిగ ఉంటవని నాకు తెలుసు. అందుకే ఈ బాధ్యత నీ మీద పెడుతున్న. సంతోషమా మిత్రమా!’’ ఏకబిగిన మాట్లాడాడు జగదీష్‌.
రవికి సమస్యలన్నీ మిత్రుని ముఖంలోనే పరిష్కారమై పోతున్నట్టు సంతోషం అనిపించింది.
‘‘జగదీష్‌! నీలాంటి మిత్రుడు జన్మకొక్కడు చాలురా’’ చేతులు పట్టుకొని కృతజ్ఞతలు చెప్పుకున్నాడు.
అప్పట్నుండి ఇంటర్మీడియట్‌ ఇంగ్లీషు క్లాసులు తీసుకోవడంలో ఆనందాన్ని, బతుకుదెరువును వెతుక్కున్నాడు.
కేసు ఏడాది వరకూ కోర్టు ట్రయల్‌కే రాలేదు.
జాప్యమే అన్నింటికన్నా పెద్దశిక్ష ` ఇది మామూలుగా కేసుల విషయంలో జరిగేది.
జగదీష్‌ మాత్రం కేసును సీరియస్‌గా తీసుకుని అడ్వకేట్‌ని పెట్టాడు. ఆఖరికి ఒకరోజు నోటీసులొచ్చినయి.
రవిని జగదీష్‌ హైదరాబాద్‌ తీసుకుపోతానన్నాడు. జగదీష్‌ కారులోనే తన సస్పెన్షన్‌కు కారణమైన వ్యక్తి కూడా వచ్చాడు. రవికి అసౌకర్యంగా అనిపించింది.
‘‘నేను ఆఫీసర్‌ గారిని కలిసిన ప్రతిసారీ మీ పేరు చెప్పి కింది వాళ్లు వినరయ్యా! అనేవాడు సార్‌. అందుకే మీకీ అవస్థ పట్టింది. నన్ను క్షమించండి సార్‌. కోర్టులో అంతా నిజమే చెప్తాను. మిమ్మల్ని బయటపడేసే పూచీ నాది. జగదీష్‌ సార్‌ నేను చేసిన తప్పును నాకు తెలిసివచ్చేటట్లు చెప్పాడు. నేనే మిమ్ముల్ని రక్షించుకుంట సార్‌. నన్ను నమ్మండి’’ చెప్పాడా వ్యక్తి. అతని పేరు కమలాకర్‌. తను రవి సస్పెండైన ఆఫీస్‌ అటెండర్‌ కొడుకు.
కమలాకర్‌ ఆరోజు కోర్టులో అంతా నిజమే చెప్పాడు. సావధానంగా విన్న జడ్జి గారు జడ్జిమెంట్‌ను రిజర్వు చేశాడు. మరో  మూడు నెలలకు రవిపై సస్పెన్షన్‌ ఎత్తేయమని ప్రభుత్వానికి రికమండేషన్‌ వెళ్లింది కోర్టు నుండి.
ఆరోజు సెక్రటేరియట్‌కు వెళ్లాడు రవి. సెక్షన్‌కు వెళ్లి తన సస్పెన్షన్‌ను ఎత్తివేస్తూ ఫైల్‌ పెట్టారా! అని వాకబు చేశాడు.
‘‘నిన్న మొన్ననేగా కోర్టు క్లియరెన్సు ఇచ్చింది. మీకంటే సీనియర్‌లు చాలామందున్నారు. ఓ నెలయ్యాక రండి’’ కసిరిందా సెక్షన్‌ అసిస్టెంట్‌.
ఎందుకో ‘ఇంకా ఏడాదికన్నా పని అయితదా!’ అనిపించింది.
ఠక్కున రాఘవన్‌ గుర్తొచ్చాడతనికి.
సెక్షన్స్‌లో తెలుసుకుంటూ మొత్తానికి రాఘవన్‌ని పట్టుకోగలిగాడు. విషయం తెలుసుకుని రాఘవన్‌ చాలా బాధపడ్డాడు.
కోర్టు జడ్జిమెంటు ఒక కాపీని తీసుకొని ‘‘రవి ఒక మాట చెప్తాను. ఏమీ అనుకోవద్దు. నువ్వు రోజూ ఇక్కడి కొచ్చినా, వారానికోసారి వచ్చినా, నెలకోసారి వచ్చినా పని తొందరగా చేస్తారని గ్యారంటీలేదు. పైగా అడిగేవాడికి ఇచ్చేవాడు లోకువ. దివాలా తీసిపోగలవు జాగ్రత్త! నామాట మీద నమ్మకముంటే నువ్వు ఇక్కడికి రాకు. నీ పని తొందరగా అయ్యేగా నేను చూస్తాను. ధైర్యంగా ఉండు. అప్పుడప్పుడు ఫోన్‌ చెయ్యి!’’ అని ఫోన్‌ నంబరిచ్చి రవికి అభయమిచ్చాడు రాఘవన్‌.
రాఘవన్‌ మాట మహత్యమో, కృషి ఫలితమో గానీ మూడు నెలలలో రవిని తిరిగి సర్వీస్‌లోనికి తీసుకుంటూ జీవో జారీ అయింది.
నిర్వేదంగా మళ్లీ డ్యూటీలో రిపోర్టు చేశాడు రవి. మూడు నెలలైనా పోస్టింగు ఇవ్వలేదు. సస్పెన్షన్‌ పిరియడ్‌లో పూర్తి జీతం రాలేదు. ఆర్థికంగా ఇబ్బందుల్లో ఉన్నా జగదీష్‌ పుణ్యమాని రోజులు లోటు లేకుండా గడుస్తున్నాయి. జగదీష్‌ లాంటి స్నేహితుడు, రాఘవన్‌ లాంటి హితులు అందరికీ దొరకరుగా! తను అదృష్టవంతుడినని రవి తనలోతానే సంతోషించేవాడు. కాలేజీలో పనిచేస్తున్న లెక్చరర్‌లంతా గవర్నమెంట్‌ లెక్చరర్‌ నోటిఫికేషన్‌ పడిందని సంతోషిస్తున్న తరుణంలో జగదీష్‌ తనను కూడా అప్లయ్‌ చేయమని ఎంకరేజ్‌ చేశాడు. అదృష్ణవశాత్తు ఏజ్‌లిమిట్‌ కూడా బార్డర్‌లో ఉంది. అనాయాసంగానే లెక్చరర్‌ పోస్టుకు ఎంపికయ్యాడు రవి.
తనకు ప్రయివేట్‌ కాలేజీలో అవకాశం ఇచ్చినందుకే సబ్జెక్టు మీద పట్టుతో ఎంపిక కాగలిగానని జగదీష్‌కు కృతజ్ఞతలు చెప్పుకున్నాడు రవి. ఇంతలో మళ్లీ కలెక్టరెట్‌లోనే పోస్టింగ్‌ ఇచ్చినా రిలీవ్‌ అయి లెక్చరర్‌గా చేరాడు.
 
*   *   *   *
 
ఇదీ నాకథ!
అప్రమత్తంగా లేకపోతే ఒకరి అత్యాశకు ఇంకొకరు బలవుతారు. జగదీష్‌, రాఘవన్‌లాంటి ఆత్మీయులు నన్ను ఆదుకోక పోతే ఇంకా నా జీవితంలో ఎన్ని విషాదమైన ఎపిసోడ్‌లు ఉండేవో తల్చుకుంటేనే భయంగా ఉంది.
మౌనంగా ఆలోచనలో పడ్డాడు సూర్యం.
ఇంతలో జగదీష్‌ వచ్చాడక్కడికి.
సూర్యాన్ని పరిచయం చేశాడు రవి.
‘‘దయానంద్‌ చనిపోయాడురా’’ అన్నాడు జగదీష్‌.
‘‘ఏమైంది?’’ అదుర్దాగా అడిగాడు రవి.
‘‘ఆరోగ్యం బాగా లేదని చెప్తున్నారు ఇంట్లోవాళ్లు. నాకు తెలిసినంత వరకు ఆత్మహత్య చేసుకుని ఉండొచ్చనిపిస్తుంది’’
‘‘అంత కష్టం ఏమొచ్చింది జగదీష్‌!’’ ఆశ్చర్యపోయాడు రవి.
‘‘ఆ! అవును, అంత కష్టమే! దయానంద్‌ ఇరిగేషన్‌ డిపార్టుమెంటులో వర్క్‌ ఇన్స్‌పెక్టర్‌ తెలుసుగదా!’’
‘‘ఆ తెలుసు. అయితే!’’
‘‘రెండు మూడు ఏండ్ల కింద ఎండా కాలంలో కాలువలకు రివిట్‌మెంట్‌ పనులు చేయించడానికి టెండర్‌లు పిలిచింన్రట. ఇగ చేస్త, అగ చేస్తమని ఎండాకాలం పోయి వానాకాల మొచ్చిందట. వానకాలం రాంగనే బిల్లులు డ్రా చేసుకున్నడట కాంట్రాక్టర్‌. పనిచేసిన అనిచెప్పి కిందినించి పైదాక అందరి సంతకాలు తీసుకున్నడట. ఇదంత పేపరోల్లకు తెలిసి పెద్ద వార్తలొచ్చినయి. నలుగురైదుగురి పైన పనిమీద సూపర్‌ విజన్‌ చెయ్యలేదని వేటు వేసిన్రు. అందరు మెల్లగ నౌకరిలకు ఎక్కగలిగిన్రు గానీ దయానంద్‌ని మాత్రం అందరు గలిసి బక్రాను చేసిన్రు. సిమెంటు, ఇసుక, కంకర అన్ని వచ్చినయి కాల్వ పనులు సూపర్‌వైజ్‌ చేసిన వర్క్‌ ఇన్స్‌పెక్టర్‌ సర్టిఫై చేసిండు గానీ సిమెంటు ఇతరత్రా మెటీరియల్‌ తోటి ఏ పెద్దమనిషి పెద్ద కొంప కట్టిచ్చుకున్నడో తెలుసుకోలేక పోయిండు. నౌకరి మల్ల వస్తదన్న ఆశతోని అందరికి పైసలు తినవెట్టిండు. ఆఖరికి నెగ్గలేనని తెలిసి చనిపోయిండు. ఏకబిగిన చెప్పుకొచ్చిండు జగదీష్‌.
ఇంకా మాట్లాడటానికి ఏమీ లేదన్నంత మౌనం ఆవహించింది ముగ్గురిని.
కాసేపటికి నేను వెళ్లొస్తాను సార్‌ అని లేచాడు సూర్యం. ఇంటి నుండి బయటికొస్తే చిక్కటి చీకటి.
చీకటి వల్ల భయం వేయలేదు గానీ, వెనుక నుండి ఒక మనిషి కాలిపోతుంటే అనేక చేతులతోటి పీక్కు తింటున్నట్టు జుగుప్సతో కూడిన భావనకు ఒళ్లు జలదరించింది సూర్యానికి.
 
*************
 

‘‘సార్‌! జీపీఎఫ్‌ బిల్లు పాస్‌ కావాలంటే వాళ్లు మూడొందలు అడుగుతున్నరు. ఇచ్చి సాంక్షన్‌ చేయించమంటారా!’’ అడిగాడు కాలేజీ అకౌంటెంట్‌ శంకరయ్య ఇంగ్లీషు లెక్చరర్‌ రవీందర్‌ను.
‘‘ఇచ్చి చేయించండి శంకరయ్య గారూ! డబ్బులు చేతికొచ్చినంక మీ మూడొందలు మీకిస్తాను’’ అన్నాడు రవిందర్‌.
‘‘ఎన్నో విషయాల్లో ప్రగతిశీలంగా ఆలోచించే మీరు ఈ విషయంలో మటుకు రాజీ పడుతుంటరు. మతలబేంటో సమజయితలేదు’’ అన్నాడు కెమిస్ట్రీ లెక్చరర్‌ సూర్యం.
‘‘ఆ! ఆయనా ఒకప్పుడు ఆ తాన్లో ముక్కే గదా! అందుకే రవీందర్‌ గారు ఆ విషయంలో ఉదారంగా వ్యవహరిస్తుంటాడు’’ ఎకసెక్కంగా అన్నడు ఎకనామిక్స్‌ లెక్చరర్‌ సుబ్బరామన్‌.
ఎదుటివాళ్ల నొప్పితో సంబంధం లేకుండా పుండును ముక్కుతో పొడిచే కాకిలాంటి మనిషి సుబ్బరామన్‌. నీతో మాటలనవసరం అన్నట్లు ఒక్క చూపు చూశాడు రవిందర్‌.
‘‘సాయంత్రం ఫ్రీగానే ఉంటవా!’’ అడిగాడు సూర్యాన్ని రవిందర్‌.
‘‘ఫ్రీగానే ఉంట. నాతో ఏమన్నా పనుందా’’ అడిగాడు సూర్యం.
‘‘పనేమీ లేదు కాస్త పిచ్చాపాటిగా మాట్లాడుకుందాం’’ అని ముందుకు కదిలాడు.
రవిందర్‌తో ముచ్చటంటే కమ్మటి విందు భోజనం సూర్యానికి ఏదైనా ఆసక్తికరంగా చెప్పడం రవిందర్‌లో సూర్యానికి నచ్చేకళ.
ఐదు గంటలకు రవిందర్‌ ఇంటికి బయల్దేరాడు సూర్యం.
చిన్న డాబా ఇల్లు. దానిపైన ఒకే ఒకగది. అది రవిందర్‌ పర్సనల్‌ రూం కం లైబ్రరీ. అదే ఆయన ఏకాంత నిలయం. సూర్యం సరాసరి పైకి వెళ్లాడు. అప్పటికే ఎదురుచూస్తున్నట్లుగా గది బయట రెండు కుర్చీలు వేసి ఉంటాడు రవిందర్‌.
సూర్యం రాకను గమనించిన రవిందర్‌ భార్య కమల రెండు కప్పులతో పైకి వచ్చింది.
‘‘ఇప్పుడే టీ తాగి వచ్చానమ్మా’’ మొహమాటంగా అన్నాడు సూర్యం.
‘‘ఇది టీ కాదు హార్లిక్స్‌! ఇది తీసుకొని తీరికగా మాట్లాడుకోండి!’’ అన్నది కమల.
కాసేపాగి ఖాళీ కప్పులతో కిందికి వెళ్లిపోయింది కమల.
మెల్లగా మాటల ప్రవాహం ముచ్చట్ల ఉధృతి పెరిగింది.
పొద్దుటి విషయాన్ని మెల్లగా కదిలించాడు సూర్యం.
‘‘ఒక ఉద్యోగి ఒక చేత్తో తీసుకునే డబ్బు ఎన్నో చేతులకి పంచబడుతుంది. మరెన్నో నోళ్లతో తినబడుతుంది. ఇంకెన్నో పొట్టలతో ఆరగించుకోబడుతుంది. అందుకే అది కనిపించని బహుముఖం.’’ అన్నాడు రవిందర్‌.
అర్థం కానట్టు మొహం పెట్టిండు సూర్యం.
‘‘అర్థం కాలేదు కదా ఎవరి కథో ఎందుకు! నా కథే చెప్త విను’’ మొదలు పెట్టిండు రవిందర్‌.
 
*   *   *   *   *
 
‘‘సార్‌! ఏటు సత్తెన్న అంటె మీరెనా సార్‌’’ అడిగాడు ఎదురుగా ఉన్న భూతద్దాల మనిషిని.
‘‘నా పేరు ఏటు సత్తెన్న కాదు. ఏ సెక్షన్‌లో రెండో నెంబర్‌ సీటు చేస్తున్న సత్తెన్నను. నీకేం కావాలె’’ అడిగాడు మందపుటద్దాల మనిషి.
‘‘సార్‌ జాయినింగ్‌ రిపోర్టు ఇవ్వడానికి వచ్చాను సార్‌! నాపేరు రవిందర్‌. ఇంతకు ముందు ఇక్కడే అటెండర్‌గా పనిచేసిన బుచ్చయ్య కొడుకుని సార్‌! జూనియర్‌ అసిస్టెంట్‌గా అపాయింట్‌ చేశారు’’ చెప్పాడు.
‘‘ఓహో మా బుచ్చయ్య కొడుకువా! మీ నాయన నేను దాదాపుగా ఒకేసారి సర్వీసులోనికొచ్చినం. అటెండర్‌ అయినా మీ నాయన బలే సమజ్‌దార్‌ మనిషి. చెడ్డ అలవాట్లుంటె రోగాలొచ్చి ఛస్తమని మీ నాయన ఒక్క దురలవాటు కూడా చేసుకోలె అయినా కాన్సర్‌ మహమ్మారి మీ నాయనను నడుమింతలనే మింగింది’’ బాధగానే అన్నడు సత్తెన్న.
‘‘ఏం చదువుకున్నావు బాబు’’ మళ్లీ అడిగాడు.
‘‘డిగ్రీ ఫైనలియర్‌ చదువుతున్నా సార్‌’’ అన్నాడు రవిందర్‌.
‘‘ఎక్కడా’’ అడిగాడు సత్తెన్న.
లోకల్‌ కాలేజీ పేరు చెప్పాడు రవిందర్‌.
‘‘సార్‌ ఇంక మూడు నాలుగు నెలలయితే డిగ్రీ పరీక్షలైపోతయి తర్వాత చేరుతనంటె అమ్మ వినట్లేదు. వచ్చిన నౌకరి పోతదని భయపడ్తుంది’’ చెప్పాడు రవిందర్‌.
‘‘సరే జాయినింగ్‌ రిపోర్టయితే రాసిచ్చిపో! పోస్టింగ్‌ సంగతి తర్వాత జూస్తగానీ!’’ అన్నడు సత్తెన్న.
గబగబా జాయినింగ్‌ రిపోర్టు రాసిచ్చాడు రవిందర్‌.
ఇంత తొందరగా ఏం బరికాడా అన్నట్టు కళ్లను దగ్గరగా పెట్టుకొని భూతద్దాల్లోంచి పరికించి చూశాడు సత్తెన్న.
ముత్యాల్లాంటి అక్షరాలు, మచ్చుకొక్క తప్పైనా దొరకని వాక్యనిర్మాణం ఇంగ్లీషు భాష మీద రవిందర్‌కున్న పట్టును పసికట్టాడు సత్తెన్న.
మనసులో ఏమనుకున్నాడో గానీ పైకి మాత్రం సాయంత్రం నాలుగ్గంటలకొచ్చి కనపడు అన్నాడు భూతద్దాల్లోంచి చూస్తూ.
సాయంత్రం వెళ్లాడు రవి.
పోస్టింగ్‌ ఆర్డర్‌ చేతికిస్తూ ‘‘నీకు ఏత్రీ సీటుకు పోస్టింగ్‌ ఇప్పించిన నా పక్కసీటే. నీకు కలెక్టరేట్‌లోనే పోస్టింగు ఎందుకివ్వాలని అడిగారు జాయింట్‌ కలెక్టర్‌ గారు. ‘మన బుచ్చన్న కొడుకే సార్‌ అని చెప్పిన. నా ప్రపోజల్‌ ఓకే చేశాడు సార్‌’’ అన్నడు సత్తెన్న.
ఉన్న ఊళ్లో అందునా కలెక్టరేట్‌లో పోస్టింగు అమ్మకు ఇబ్బంది లేదు. ఇక నా చదువు కొనసాగితే చాలు అనుకున్నాడు రవి.
రోజులు గడుస్తున్నాయి. రవి, సత్తెన్నల జోడీ బాగా క్లిక్‌ అయింది. దారి తెలిసిన గుడ్డి గుర్రానికి పంచకల్యాణిని జోడించినట్లుండేది వారి పని. సత్తెన్నకు కళ్లు బాగా కనపడవు. అది ఈ మధ్యకాలం నాలుగేళ్లనుండే. అంతకు ముందు సత్తెన్న రాసే రూల్‌కు తిరుగు లేదు. ఏ జీవో అయినా ఏ యాక్ట్‌ అయినా రెవెన్యూ మాటరే గానీ, సర్వీస్‌ మాటరే గానీ చావు మంత్రం, పెళ్లి మంత్రం తెలిసి ప్రయోగించేవాడు. ఆరుగంటల ప్రభుత్వం ఉద్యోగం, పన్నెండు గంటలకు తగ్గకుండ చేసిన పనిరాక్షసుడు. దానికి తోడు అమోఘమైన జ్ఞాపకశక్తి సత్తెన్నకు.
అతని సెక్షన్ల ఉద్యోగులపై క్రమశిక్షణా చర్యలు, బదిలీలు, పోస్టింగుల వంటి విషయాలుండేవి. రవి సెక్షన్‌లో ఉద్యోగుల సెలవులు తదితరాలుంటేవి. రెండు సీట్లలో పనికి డైరెక్షన్‌ సత్తెన్నది. యాక్షన్‌ రవిది. సత్తెన్న చెప్తుంటే రవి రాసేవాడు.
ఒక్కొక్క ఫైలు గురించి బాధిత ఉద్యోగులు సత్తెన్నను కలుస్తుండేవారు. వారితో  కాస్త పక్కకు పోయి మాట్లాడి వస్తుండేవాడు.
సారూప్యత కలిగిన ఫైళ్లు (సిమిలర్‌ ఫైల్స్‌) రికార్డు రూం నుండి తెప్పించడం వాటిని రవి చేత చదివించడం అదే విధంగా రాయమని చెప్పడం. ఏ రూల్‌ ఏ పుస్తకంలో ఉందో అలా కాకుంటే దాని వ్యతిరేక రూల్‌ ఎక్కడుందో పేరాగ్రాఫ్‌లతో సహా చెప్పేవాడు సత్తెన్న. అబ్బురమనిపించేది రవికి.
రవి చేసే సహాయానికి ప్రతిగా సత్తెన్న కూడా అతనికి కొన్ని వెసులుబాట్లు కల్పించేవాడు. డిగ్రీ ఎగ్జామ్స్‌ కన్నా ముందే సర్వీస్‌లో చేరిన రవి ఫైనల్‌ ఎగ్జామ్స్‌ మాత్రం సజావుగానే రాశాడు. దూరవిద్య ద్వారా ఎం.ఎ. ఇంగ్లీషు చేస్తానంటే సంతోషంగా అభినందించాడు. చదువు కోసం లీవులు పెట్టాల్సిన అవసరం రవికి రానివ్వలేదు సత్తెన్న. పదిన్నరకు ఆఫీస్‌కొచ్చి ప్రయారిటీ ప్రకారం ఫైళ్లు అటెండయ్యి లంచ్‌ టైంకు ఇంటికి వెళ్లేవాడు. మళ్లీ ఏదైనా అత్యవసరముంటేనే ఆఫీసుకు వచ్చేవాడు. లేకుంటే దీక్షగా చదువుకునేవాడు. అప్పుడు సత్తెన్న మేనేజ్‌ చేసేవాడు. ఎవరైనా రవి గురించి అడిగితే ఇప్పుడే కిందకు వెళ్లాడనో, రికార్డు రూంకు వెళ్లాడనో చెప్పేవాడు. ఆ సహకారంతోనే రవిందర్‌ ఎంఏ ఫస్ట్‌క్లాస్‌లో పాసయ్యాడు. తెగ సంబరపడి స్వీట్‌ తినిపించాడు సత్తెన్న. పనిలో పనిగా డిపార్ట్‌మెంటల్‌ పరీక్షలు కూడా రాశాడు రవి. సర్వీస్‌ మొదట్లో వాటి గురించి పట్టించుకోకనే తాను సీనియర్‌ అసిస్టెంటుగానే మిగిలిపోయానని చెప్పేవాడు సత్తెన్న. ఇంతలో సర్వే ట్రెయినింగుకు పిలుపొచ్చింది రవికి. వారంలో ఆరు రోజులు ట్రయినింగులో ఉండి ఆదివారం మాత్రం సత్తెన్నకు ఫైళ్లు రాసిపెట్టేవాడు రవి. ఆ కష్టపడే మనస్తత్వమే బాగా నచ్చేది సత్తెన్నకు. ఇద్దరు కలిసి ఆలోచించి రాసేవారు కాబట్టి ఏ ఫైలు పైనైనా సంతకాలే తప్ప మరే ఇతర రతాలూ ఉండేవికావు. అట్లా నాలుగేళ్ల సహచర్యంలో సత్తెన్నతో పాటే రవికి బెస్ట్‌ వర్కర్‌గా పేరొచ్చింది.
ఆరోజు పదిన్నరకు ఆఫీస్‌కు వెళ్లాడు రవి. రిజిస్టర్‌లో సంతకం చెయ్యడానికి  కారిడార్‌ పక్కన ఉండే గదిలోకి వెళ్లాడు. ముగ్గురు నలుగురు సహోద్యోగులు అక్కడే మాట్లాడుకుంటూ కనిపించారు. అంతలో అటెండర్‌ షఫి  రవి దగ్గరకొచ్చి ‘‘రాత్రి సత్తెన్న సార్‌ హార్ట్‌ ఎటాక్‌తో చనిపోయిండట సారూ. మీకు తెల్వదా’’ అన్నడు.
రవి నిశ్చేష్టుడయ్యాడు. కొన్ని క్షణాల తర్వాత ఆఫీస్‌ బయటకు వచ్చి దొరికిన ఆటో ఎక్కి సత్తెన్న ఇంటికి చేరుకున్నాడు.
అప్పటికే అతని అంతిమయాత్రకు ఏర్పాటు చేస్తున్నారు బంధువులు. భార్య, బిడ్డ మీద పడి ఏడుస్తున్నారు. దుఃఖం ముంచుకొచ్చింది. కొడుకు పట్ల తండ్రి చూపే వాత్సల్యాన్ని సత్తెన్న తన పట్ల చూపించాడు. ఇంక తాను అతనికేం సహాయం చేయగలనని మనసులో బాధపడ్డాడు. సత్తెన్న కొడుకు కాబోలు ఒక పక్క నిలబడి జరిగేదాన్ని నిర్వేదంగా చూస్తున్నాడు. కోడలు రాలేదని పక్కనే గుసగుసల పోతున్నారు అయినవాళ్లు. ఇంతలో ఒక చెయ్యి రవి భుజం మీద పడింది. తిరిగి చూశాడు. కలక్టరేట్‌ సూపరింటెండెంట్‌ రామారావు అట్లా పక్కకు తీసుకెళ్లాడు రవిని.
‘‘సత్తెన్న కష్టాల వైతరణి దాటించడానికే నిన్ను అతనితో జత కలిపాడేమో ఆ భగవంతుడు. కొడుకు చెయ్యని  సాయం నువ్వు చేశావు’’ అన్నాడు రామారావు.
‘‘నేను చెయ్యడమేంటి’’ అందామనుకున్నా శూన్యం నిండిన రవి మనసు సంభాషణకు సహకరించలేదు.
కాసేపుండి వెళ్లారు చాలామంది సహోద్యోగులు. కొద్దిమంది మాత్రమే అంతిమయాత్రలో ఉన్నారు.  ఆ కార్యక్రమం అయ్యాక నేరుగా ఇంటికి వెళ్లిపోయాడు రవి.
మరుసటి రోజు ఆఫీస్‌కు వెళ్లాడు. రెండు  సీట్లలోనూ అర్జంటు ఫైళ్లున్నయి. ఎవరితోనూ మాట్లాడ మనస్కరించక పనిలో పడ్డాడు. పైళ్లు పంపిన అరగంటకి ‘‘ఏవో సాబ్‌ పిలుస్తున్నారంటూ’’ వచ్చాడు అటెండర్‌. ఏవో (అడ్మినిస్ట్రేటివ్‌ ఆఫీసర్‌) రూంలోకి వెళ్లాడు రవి. ఇంకొక్క వర్కింగ్‌ హాండ్‌ దొరికే వరకు రెండు సీట్లలో పని ఒక్కడివే చెయ్యగలవా?’’ అడిగాడు ఏవో.
తలాడించాడు రవి చెయ్యగలనన్నట్లు. పనిలో ఉండగా వచ్చాడు పరమేశ్వర్‌. అతడు డిప్యూటీ తహశీల్దార్‌. అతనిపై డిసిప్లినరీ కేసు పెండింగ్‌లో ఉంది. ఈ మధ్య ఆ ఫైలు రాసి కలెక్టర్‌కు పంపాడు రవి. వార్నింగ్‌ ఇస్తూ క్లోజ్‌ చెయ్య వచ్చన్న రవి సూచన యధాతథంగా ఆమోదించారు. ప్రొసీడింగ్స్‌ తయారు చేసి అప్రూవ్‌ అయ్యాక పరమేశ్వర్‌కు పంపాడు.
డిసిప్లినరీ కేసువల్ల తనకు ఎమ్మార్వో ప్రమోషన్‌ రాదేమోనని భయపడుతున్న పరమేశ్వర్‌ కలెక్టర్‌ తనను హెచ్చరికతో వదిలినందుకు సంతోషించాడు. అందుకు కారణమైన రవిని కలవడానికి వచ్చాడు. కాంటీన్‌కు వెళ్దాం రమ్మని రవిని కిందకు తీసుకెళ్లాడు. అతని చేతిలో బరువైన కవరొకటి ఉంచాడు.
‘‘ఇదేమిటి సార్‌’’ అడిగారు రవి.
‘‘ఏదో నా తృప్తి కోసం ఉంచు’’ అన్నాడు పరమేశ్వర్‌
‘‘నాకేమీ వద్దుసార్‌. ఇలా చేస్తే మీరు నన్ను అవమాన పరిచిచట్లే’’  మొహమాటం లేకుండా చెప్పాడు రవి.
కవరు తిరిగి జేబులో పెట్టుకున్నాడు పరమేశ్వర్‌.
ఇంతలో రామారావు టీ తాగడానికి వచ్చాడు.
రామారావు పరమేశ్వర్‌ మాటల్లో పడ్డారు. నేను సెక్షన్‌కు వెళ్తాను అని చెప్పడానికి దగ్గరకు వెళ్లాడు రవి.
‘‘వెళ్తాను సార్‌’’ అన్నాడు వాళ్లతో.
వాళ్ల సంభాషణ రవిందర్‌ మీదకు మళ్లింది.
‘‘చిన్న వయసులోనే మంచి పెన్‌మన్‌గా పేరు తెచ్చుకున్నావు సంతోషం. ఇంత వరకు ఏ మకిలీ నీకంటలేదు. ఇది ఇంకా సంతోషించాల్సిన విషయం. కానీ కాలం ఎప్పుడూ ఒకలా ఉండదు. సర్వీసులో కొచ్చిన పాతికేళ్ల వరకు సత్తెన్న చాలా నిజాయితీపరుడు. నిక్కచ్చి మనిషి. దాదాపు అతని సర్వీసంతా ఈ ఆఫీసులోనే గడిచింది. ఒక కొడుకు, ఒక కూతురుతో ఉన్నంతలోనే నిజాయితీగా కాలం నెట్టుకొచ్చాడు. కొడుకును ఇంజనీరింగ్‌ చదివించాడు. మంచి ఉద్యోగం రావడంతో వెంటనే ఇల్లు కట్టుకోవాలనే ఆశతో ఇల్లు కట్టాడు. సందట్లో సడేమియా లాగ మంచి సంబంధం వచ్చిందని కూతురు పెండ్లి కూడా చేశాడు. కొడుకు కూడా సంపాదిస్తున్నాడనే  ధైర్యం తోటి అయినకాడికి అప్పులు చేసి అన్నీ జరిపించాడు. కానీ కూతురు పెళ్లైన నెలలోపే కొడుకు తనకు నచ్చినట్లు పెళ్లి చేసుకుని ఇంటికి దూరమయ్యాడు. అప్పులు చేసిన ఆందోళనతోనే కంటిచూపు కూడా మందగించింది. అయినా అధికారుల దగ్గర ఉన్న ‘మంచి పనోడు’ అనే గుర్తింపుతోనే కలక్టరేట్‌లో కొనసాగాడు. అప్పుల్లో, ఆందోళనల్లో ఉన్న అతనికి నువ్వు ఒయాసిస్‌లా తగిలావు. నీకు పని నేర్పించి  సత్తెన్న తన తెలివి తేటలను అమ్ముకున్నాడు.
ఒక్కొక్క డిసిప్లినరీ కేస్‌ డీల్‌ చేస్తూ అందినంతా తీసుకున్నాడు. పెండింగ్‌లో ఉన్న వందలాది ఫైళ్లు నీతో రాయించి, అప్పుల ఊబిలో నుండి బయటపడే లోపే మృత్యుదేవత ఆహ్వానించింది. ఇవన్నీ నీకు తెలుసో లేదో కానీ, నీ పనితనం వల్ల సత్తెన్నను ప్రత్యక్షంగా ఆదుకున్నావు. మరెందరినో పరోక్షంగా ఆదుకున్నావు. నీకు భగవంతుడు ఎప్పటికీ మంచే చేస్తాడు.’’ చెప్పాడు రామారావు.
రవి మనసంతా అదోలా అయ్యింది. తనకు తెలియకుండానే సత్తెన్నకు సహాయ పడ్డాడా! తన వల్ల సత్తెన్నకు మంచి జరిగిందా. రాత్రంతా కలత నిద్రే అయింది.
 
*   *   *   *
 
ఆ తర్వాత కొద్ది రోజులకే రవికి ప్రమోషన్‌ వచ్చింది. జిల్లా కేంద్రానికి దగ్గరగా ఉన్న మండలానికి రెవిన్యూ ఇన్స్‌పెక్టర్‌గా వెళ్లాడు. పొదుపు చేసిన డబ్బులతో మోటార్‌ సైకిల్‌ కొనుక్కున్నాడు. అది చాలా సంతృప్తినిచ్చింది రవికి.
ఆ రోజు తన టూర్‌ ప్రోగ్రాం ప్రకారం గ్రామాలు తిరిగి మధ్యాహ్నానికి మండల కార్యాలయం చేరుకున్నాడు. ఎమ్మార్వోగారు పిలుస్తున్నారని అటెండర్‌ చెప్పడంతో ఆయన గదికి వెళ్లాడు రవి.
‘‘ఇదేంటయ్యా రవీ! ఈ బిల్లులన్నీ నా టేబుల్‌ మీద పెట్టావు’’ అడిగాడు ఎమ్మార్వో.
‘‘మొన్న మినిస్టర్‌ గారి టూర్‌ ప్రోగ్రాం సందర్భంగా ప్రొటోకాల్‌ కోసం ఖర్చు పెట్టిన వాటి రసీదులు సార్‌’’ చెప్పాడు రవి.
‘‘అయితే నన్నేం చెయ్యమంటావ్‌’’ అన్నాడు ఎమ్మార్వో.
‘‘రసీదులు ఒకసారి వెరిఫై చేస్తే ఎకౌంటెంట్‌కు చెప్పి బిల్స్‌ చేయించవచ్చు గదా….’’ ఏదో చెప్పబోయాడు రవి.
‘‘బిల్లు చేయిస్తావా? ఏ పద్దు కింద నీకు బిల్లు సాంక్షన్‌ అవుతుందనుకుంటున్నవ్‌’’ అసహనంగా అడిగాడు ఎమ్మార్వో.
‘‘అదేంటి సార్‌! ప్రొటోకాల్‌ బిల్సు గవర్నమెంటు ఇవ్వదా?’’ అమాయకంగా అడిగాడు రవి.
పడీ పడీ నవ్వాడు ఎమ్మార్వో.
‘‘ఎక్కడ్నుంచి వస్తారయ్యా! ఓ ఎగేసుకుని మా ప్రాణాలు తినడానికి తెలియకపోతే ఇంతకు ముందు పనిచేసిన వాళ్లనడిగి తెలుసుకో! అంతేగానీ అతి తెలివిగా మాట్లాడకు’’ గట్టిగా కసిరేసరికి రవి చిన్నబుచ్చుకున్నాడు.
ఆరోజు సాయంత్రమే మండలంలో ఇదివరకు పనిచేసిన ఆర్‌ఐని కలిశాడు. ఆయన ఆఫీస్‌ సంబంధిత అన్ని వ్యవహారాలు, రాబడులు, భాగస్వామ్యాలు చెప్పాడు. అతడు చెప్పినదాని ప్రకారమైతే ప్రొటోకాల్‌ పెద్ద విషయమేమీ కాదు కానీ ఎట్లా నేర్చుకోవాలో ఆలోచిస్తే కంపరంగానూ, కంపనంగానూ ఉంది అతని మనసు.
ఆ రాత్రంతా వేగంగా మెట్లు దిగుతున్నట్లు పాకుడురాళ్ల నుండి జారిపడుతున్నట్లు ఒకటే కలలు. తెల్లారి లీలా మాత్రంగా కల గుర్తుకొచ్చింది. తాను దిగినవి విలువల మెట్లు కాదుగదా! ఒక్క క్షణం అనిపించింది.
ఆఫీస్‌కు వెళ్లే సరికి కొండయ్య ఎదురుచూస్తున్నడు.
రవిని చూడగానే దగ్గరకు వచ్చి ‘‘అయ్యా! కొడుకులు నలుగురు భూమి పంచమని పట్టుపడుతున్రు. సరే అని మొన్ననే సర్వేయర్‌తో కొలత చేపిచ్చిన. పక్కన గెట్లు చెదిరి నా పొలం పక్కనే ఉన్న రామన్న పొలంల కలిసిందని తేలింది. అదేమంటే తండ్రికొడుకులు నామీదనే కలెవడ్డరు. ఈ పంచాయతి తెంచితే మర్కటికి భూమి పిల్లల పేర్న చేస్త సారూ!’’ తలవంచి అడుగుతున్నడు కొండయ్య.
‘‘ఏ ఊరు మీది’’ అడిగాడు రవి.
కొండయ్య చెప్పాడు.
‘‘సరె! బండెక్కు’’ అన్నడు రవి.
పదిమైళ్ల ప్రయాణం. మాట్లాడటం మొదలు పెడితే దూరం తరిగిపోతది. మనిషి లోతు బయటకొస్తది. ఆ లోపలి మనిషిని తరచి చూసినప్పుడు మంచి పుస్తకం చదివినంత ఆనందం రవిలాంటి భావుకుడైన ఉద్యోగికి.
‘‘ఎంత భూమి ఉంది నీకు?’’ అడిగాడు కొండయ్యను.
‘‘యాభై ఎకరాల పైమాటనే సారూ!’’
‘‘అంతా నీ పూర్వీకులు ఇచ్చిందేనా’’
‘‘అయ్యా అంతా నాకష్టార్జితం’’
‘‘ఎట్లా సంపాదించావ్‌’’ అడిగాడు రవి.
‘‘నేను పుట్టినప్పుడే మా అమ్మ చచ్చిపోయింది. నాకు కొద్దిగా ఎరుకయినంక మా నాయన గత్తరొచ్చి పోయిండు. మా మేనమామ ఇంట్లనే పెరిగిన. మా నాయిన జీవాల మందనే నేను పెంపు చేసిన. ఇంగ పొతం చెయ్యలేనంత పెద్ద మందయ్యింది. వాటన్నింటిని ఒక్కసారే బక్రీద్‌ పండగకు అమ్మినం. మేం లెక్కపెట్టలేనన్ని రూపాయలొచ్చియి. గప్పుడు మా ఊళ్ల ఒక బడిపంతులుండె. రూపాయలన్ని గాసారుతోనే దాసుకున్నం. మా ఊర్ల ఒక ఆసామి ఊరొదిలి పోతుంటే పంతులే బేరమాడి ఇరవై ఎకరాల భూమి నా పేర్న కొనిపెట్టిండు. అయ్య కడుపు సల్లగుండ ఆ ఇరవై ఇయ్యాల యాభై అయింది’’
‘‘మరి నీ కొడుకులకు ఏ లెక్కన పంచుతవు?’’ అడిగాడు రవి.
‘‘ఉన్నకాడికి నాలుగు భాగాలు చేస్త దొరా! ఇంగెట్ల పంచుత’’ అన్నాడు కొండయ్య.
‘‘నేనో మాట చెప్త ఇంటవా!’’
‘‘చెప్పు దొరా’’
‘‘ఆస్తి ఐదు భాగాలు చేసుకో. కాలు రెక్కలు ఆడని నాడు ఎవడు ఎవనికైతడో తెల్వదు కదా!’’ అర్థమయ్యె భాషల సున్నితంగ చెప్పిండు కొండయ్యకు.
పొలం గెట్ల పంచాయితీ ప్రత్యక్షంగా చూసి పెద్దమనుషుల సమక్షం పరిష్కారం చేసి, పంచనామాలు, స్టేట్‌మెంట్‌లు అయ్యేసరికి మధ్యాహ్నం అయింది. బయల్దేర బొయ్యెటంతల బండి దగ్గరకొచ్చిన కొండయ్య రవి చేతిల చిన్న కట్టంత రూపాయలుంచిండు.
‘‘ఏమిటిది’’ ప్రశ్నార్థకంగా చూశాడు.
‘‘దొరా! ఏదో చాతనైనంత’’ గునిశాడు.
‘‘రెండు వేలిస్తున్న దొరా! మిగిలింది పనైనంక ఇస్త దొరా!’’ వినయంగా చెప్పాడు.  కొండయ్య.
ఆఫీసుకొచ్చి రిపోర్టిచ్చి అందరి లాగూ తాను భాగపంపకాలు చేశాడు. అంతా ఖుషి. లోపల లోపల తొలిచేస్తున్న బాధ. ఎండమావుల వెంట పయనం కాదుగదా! ఎన్నడో ఈ మాయజగత్తు తనను మింగెయ్యదు కదా! వేడి సున్నంలో పడి రంగరింపబడుతున్నట్లు మనసుకు ఒకటే సలపరం, కంపరం.
 
*   *   *   *
 
రోజులు గడుస్తున్నాయి. గ్రామాల్లో తిరుగుతూ రైతులతోనూ, వృద్ధులతోనూ మాట్లాడుతూ మాటల్లో మనుషుల అంతరంగాల్ని తరచిచూస్తూ వాళ్ల గురించి తెలుసుకుంటూ, వాళ్లతోనే మమేకమైతూ కొంతసేపు అధికారాలు, హోదాలు పక్కన నెట్టి మానసిక ఆనందాన్ని అనుభవించేవాడు రవి.
తల్లి చూసిన సంబంధం, బుద్ధిగా పెళ్లి చేసుకుని హాయిగా కాపురం చేసుకుని ఇద్దరు పిల్లల తండ్రయ్యాడు. ఇంతలో పిరియడ్‌ అయిపోయిందని మళ్లీ కలెక్టరేట్‌కు బదిలీ చేశారు.
మళ్లీ పాతసెక్షనే. మూడేళ్ల కింద తను చేసినంత వరకే ఫైళ్ల క్లియరెన్సు. అక్కడ్నుంచి ఏవో ముఖ్యమైనవి మినహా అన్నీ పెండింగే. మళ్లీ రాత్రింబగళ్లు కష్టపడి మూడు నెలల్లో టేబుల్‌ క్లీన్‌ చేసుకున్నాడు.
ఆపైన నల్లేరు మీద నడక పనిలో ఆనందం. పనిచేయించుకున్న వాళ్లు తనను పట్టించుకున్నా పట్టించుకోక పోయినా ఆనందమే. ఆట్లా మరో రెండేళ్లు సంతోషంగా గడిచినయి.
ఒక రోజు పనిలో ఉండగా కలెక్టర్‌ క్యాంప్‌ ఆఫీసు నుండి ఫోనొచ్చింది. ఆర్జంటుగా సీసీ (క్యాంపు క్లర్కు) గారు రమ్మంటున్నారని సారాంశం. రవి అర్జంటు ఫైళ్లేమన్నా ఉన్నాయేమోనని ఆదరాబాదరాగా వెళ్లాడు.
ఒక కాగితం చేతికిచ్చి చదవమన్నాడు. రవి ప్రతి ఫైలుకు డబ్బులిస్తే పనిచేస్తున్నాడని అర్థం వచ్చేలా ఏవో పిచ్చిరాతలున్నయి దాన్నిండా. చదివే సరికి రవికి నవనాడులు కుంగిపోయినయి. రంగులు మారుతున్న రవి ముఖం చూసి సీసీ ‘‘అందుకే అప్పుడప్పుడు మాలాంటి వాళ్లను పట్టించుకోవాలయ్యా! కాస్త మంచీ చెడ్డా అడుగుతుంటే ఇట్లాంటివి మేము బుట్ట దాఖలు చేస్తుంటం. మమ్మల్ని పట్టించుకోకుండా ఒక్కడివే మెక్కితే…’’
‘‘డోన్టాక్‌ రబ్బిష్‌’’ గట్టిగా అరిచాడు రవి.
తెల్లబోవడం సీసీ వంతయ్యింది.
నెమ్మదిగా బయటికొచ్చి ఆఫీస్‌కు చేరుకున్నాడు. మనసంతా చేదు తిన్నట్టుంది.
ఏవో రూంలోనికి తొంగిచూశాడు. ఒక్కడే ఉన్నట్లున్నడు. ఏదో పుస్తకం చదువుతున్నడు. ఆయనపేరు రాఘవన్‌. తమిళియన్‌ కానీ హైదరాబాద్‌ సెలిటర్‌. తెలుగు బాగానే మాట్లాడతాడు. సెక్రటెరియేట్‌ నుండి డిస్ట్రిక్ట్‌ సర్వీస్‌ కంపల్సరీ గనుక ఆర్నెల్లనుండీ కలెక్టరేట్‌లో పనిచేస్తున్నాడు.
ఏవో రూంలోనికి వెళ్లాడు రవి.
రవి పనితనం వల్ల అధికారులందరికీ అతనంటే మెచ్చుకోలె. జరిగిన విషయం పూసగుచ్చినట్లు చెప్పాడు రవి. ఏమనుకున్నాడో సీట్లోంచి లేచి ‘పద’ అన్నాడు.
ఐదు నిమిషాల్లో కలెక్టర్‌ క్యాంపు ఆఫీసుకు చేరుకున్నారిద్దరూ.
రవి మీదొచ్చిన కంప్లయింట్‌ పిటీషన్‌ చూపించమన్నాడు.
రాసిన వాడి పేరు లేదు, ఊరు లేదు. ఆకాశరామన్న ఉత్తరంలాగ.
ఏవో ఒకసారి చదివి పరపరా చింపేసిండు.
‘‘అయ్యోసార్‌’’ ఏదో అనబోయాడు సీసీ.
‘‘ఇంకోసారి దొంగనాటకాలు,  దొంగ పిటిషన్తూ రాసి చూపిస్తే కలెక్టర్‌ గారి దృష్టికి తీసుకుపోతా జాగ్రత్త! నువ్వు కూడా అందరిలాంటి ఉద్యోగివే అని మరిచిపోకు’’ కోపంతో తిట్టినంత పనిచేసి హెచ్చరికలు చేసి వచ్చాడు ఏవో.
అప్పట్నుంచి రవికి ఏవో రాఘవన్‌కి మధ్య ఆత్మీయత పెరిగి చిక్కటి బంధమేదో కలిపి ఉంచింది.
మరో సంవత్సరానికి రాఘవన్‌ తిరిగి సెక్రటేరియట్‌కి వెళ్లాడు. అలా రాఘవన్‌ వెళ్లిన వారం రోజులకే రవికి ట్రాన్స్‌ఫరైంది. అదికూడా కంప్లయింట్‌ పిటీషన్‌ మీద అధికారుల ఎండార్స్‌మెంట్‌ వల్ల అయింది. రాఘవన్‌ని గెలవలేక అతడు వెళ్లగానే బుద్ది బయటపెట్టుకున్న వారు రవిని పంపించి సంతోషించారు. బాధపడలేదు రవి.
ఎక్కడైనా నౌకరే కదా! అనుకునేవాడు. కాకపోతే పూర్తిగా పనిలేని పోస్టింగు. పిల్లలు స్కూలు చదువులకొచ్చారు. ఖర్చులు పెరిగినయి. తోటి ఉద్యోగులను చూపించి ఇంట్లో దెప్పిపొడుపులు పెరిగినయి. ‘ఉన్నంతలోనే’ రవి తత్వమైతే. ‘అందినంతలోనే’ అని ఇంట్లో వాళ్ల ఆలోచన. బయటకు ఘర్షణ పడకపోయినా లోపల దెప్పిపొడుపులు తప్పలేదు. ఇల్లు ఇరకటమైంది`ఆలి మర్కటమైంది. ఏదో ఒకదాని తీరు మార్చకపోతే ఘర్షణ పెరిగేలాగుందని రవి ఇంటి నిర్మాణానికే పూనుకున్నాడు.
పాత ఇంటిని పడగొట్టి చిన్న డబుల్‌ బెడ్‌ రూం ఇల్లు, పైన తన ప్రైవసీ కొరకు లైబ్రరీ కట్టించుకున్నాడు. బ్యాంక్‌లోన్‌ బాగానే వచ్చింది. నెలనెలా ఇన్‌స్టాల్‌మెంట్‌ ఆటోమేటిక్‌గా జీతం నుండి కట్‌ అయ్యేది. ఇంట్లో ఆర్థికంగా ఇబ్బందులు మొదలైనయి. సాయంత్రం ఇంగ్లీషు ట్యూషన్‌ చెప్తే బాగుంటుందని ఆలోచనొచ్చింది. ‘ఇంట్లో కుదరదు’ అంది కమల. ట్యుటోరియల్‌ కాలేజీలో క్లాసులు తీసుకోవడం మొదలుపెట్టాడు. ఆర్థికంగ ‘మిగులు’ లేక పోయినా ‘తగులు’ లేదు. అప్పుల నుండి బయటపడే మార్గం దొరికింది. అయినా ఇంట్లో ‘నస’ కనీక అవసరాలు తీరితే సౌకర్యాల గురించి, సౌకర్యాలు తీరితే లగ్జరీల గురించి, లగ్జరీలు తీరితే ఆల్ట్రా పోష్‌ గురించి సగటు మనిషి అన్వేషిస్తూనే ఉంటాడు.
ప్రభుత్వం భూసేకరణ చేపట్టి ప్రాజెక్టుల నిర్మాణానికి ప్రాధాన్యత ఇస్తుంది. అందుకోసం కొత్తగా అనుబంధ కార్యాలయాలను ఏర్పాటు చేసింది. అందులో పోస్టింగు కోసం రవి ప్రయత్నాలు మొదలు పెట్టాడు. తొందరగా వెళ్లిపోతే కాస్తంత పనిలోకంలో పడ్డట్లయితదని ఆలోచన. ప్రస్తుతం పనిచేసే చోట ఈ ఆఫీసులో ఉన్నది ఒక ఆఫీసరూ, తనతో పాటు టైపిస్టూ అటెండర్‌ మొత్తం నలుగురే. అందులో అటెండర్‌కు ఆరోగ్యం బాగా లేదని ఆఫీసుకు రావడమే లేదు. ఆఫీసర్‌ వారానికి ఒకసారో రెండుసార్లో హైదరాబాద్‌ నుండి ఇట్లా వచ్చి అట్లా పోవడం.
ఒకరోజు ఆఫీసులో కూర్చొని ఉండగా ఒక వ్యక్తి లోపలికి వచ్చి ఆఫీసర్‌ గారిని కలవాలని అడిగాడు. ఆయన రాలేదని చెప్పాడు రవి.
అతన్ని ఆరోజే కలవాలని ఎక్కడుంటాడని బలవంత పెట్టాడు.
‘‘ఎందుకోసం’’ అడిగాడు.
‘‘ఆయనకీ కవరు ఇయ్యాలయ్యా’’ అన్నాడా వ్యక్తి.
‘‘ఏమున్నాయి కవర్లో’’ అని ఓపెన్‌ చేసి చూశాడు.
కొంత డబ్బు చేతిలోకొచ్చింది.
మళ్లీ కవర్‌ ఇచ్చేస్తూ ‘‘సార్‌ రాలేదు మళ్లీ రండి’’ అని చెప్పబోయాడు. కానీ అప్పటికే ఆలస్యమైంది. నలుగురు వ్యక్తులు గుమిగూడటం చేతులు గట్టిగా పట్టుకోవడం జరిగిపోయింది.
జరిగిందేమిటో రవి గ్రహించే లోపల్నె జరగరానిది జరిగిపోయింది.
వచ్చిన వ్యక్తి అటెండర్‌ కొడుకట. ఆరోగ్యం బాగా లేకపోవడంతో తండ్రి ఆఫీసుకు రాలేక పోతున్నాడని సెలవు పెట్టడానికి అంత లీవ్‌ టైటిల్‌ కూడా లేదని, ఎలాగైన జీతం ఇప్పించమని ఈ మధ్య తరచూ ఆఫీసర్‌ గారిని కలిసి అడుగుతున్నాడట. జీతం ఇప్పిస్తాను గాని సగం నీకు, సగం నాకు అని బేరాలు పెట్టాడట.
ఇదంతా ఆఫీసు బయట నడిచిన వ్యవహారం. అదితెలియని రవి అమాయకంగా కవర్‌ ఓపెన్‌ చేసి డబ్బు ముట్టుకొని తిరిగి ఇచ్చాడు. కవర్‌ తెరవడమే పెద్ద నేరమైంది. అధికారి చేసిన పాపపు బేరానికి తనకు పాపం అంటుకుంది.
నిలువెల్లా కుంగిపోయాడు రవి. ఏమి మాటలు లేవు తన దగ్గర. జరగవలసినవి అధికారికంగానో యాంత్రికంగానో జరిగి పోయినవి. సస్పెన్షన్‌ వేటు పడిరది.
 
*    *    *   *
 
నెలరోజులు భారంగా గడిచినయి. రవి అమావాస్య చంద్రుడై ఇల్లు కదల్లేదు. ఆరోజు రవి స్నేహితుడు జగదీష్‌ ఇంటికొచ్చాడు. రవికి జగదీష్‌ని చూస్తే ప్రాణం లేచొచ్చింది. జగదీష్‌ టీచింగ్‌ ఫీల్డ్‌లో ఉన్నాడు. ట్యుటోరియల్‌ కాలేజీ ఉంది. ఇంగ్లీషు, మ్యాథ్స్‌ ట్యూషన్‌ బ్యాచ్‌ల వారీగా చెప్పేవాడు. అతని దగ్గరే రవి సాయంత్రాలు ఇంగ్లీషు ట్యూషన్స్‌ చెప్పేవాడు.
‘‘రవీ! నిన్ను కేసులో ఇరికించిన వాడిని నేను కలిసొచ్చాను. ‘రవీందర్‌ సార్‌ నిన్ను డబ్బులడిగాడా ఎప్పుడైనా?’ అని సూటిగా ప్రశ్న వేశాన్రా. లేదన్నాడు. ఆఫీసర్‌ గారే అడిగారని చెప్పాడు. కాకపోతే నువ్వు కవర్‌ తెరిచినందుకు ఆ పాపం నిన్నంటుకుంది. నువ్వడగలేదు. కవరు తెచ్చిన వ్యక్తిని నువ్వు ఇదివరకు చూడలేదు. మాట్లాడలేదు. ఇదే పాయింటు మీద నువ్వు కేసు గెలవొచ్చు. సస్పెన్షన్‌లో  ఉన్నందుకు బాధ పడొద్దు. ఈ ఎకడమిక్‌ ఇయర్‌లో కొత్తగా కాలేజీ పెట్టాలనుకుంటున్నాను. ఇంటర్‌ ఫస్టియర్‌, సెకండియర్‌ ఇంగ్లీషు, తెలుగు మీడియంలు అన్నింటికీ నువ్వే ఇంగ్లీష్‌ లెక్చరర్‌వి. టీచింగ్‌లో సంతృప్తిగ ఉంటవని నాకు తెలుసు. అందుకే ఈ బాధ్యత నీ మీద పెడుతున్న. సంతోషమా మిత్రమా!’’ ఏకబిగిన మాట్లాడాడు జగదీష్‌.
రవికి సమస్యలన్నీ మిత్రుని ముఖంలోనే పరిష్కారమై పోతున్నట్టు సంతోషం అనిపించింది.
‘‘జగదీష్‌! నీలాంటి మిత్రుడు జన్మకొక్కడు చాలురా’’ చేతులు పట్టుకొని కృతజ్ఞతలు చెప్పుకున్నాడు.
అప్పట్నుండి ఇంటర్మీడియట్‌ ఇంగ్లీషు క్లాసులు తీసుకోవడంలో ఆనందాన్ని, బతుకుదెరువును వెతుక్కున్నాడు.
కేసు ఏడాది వరకూ కోర్టు ట్రయల్‌కే రాలేదు.
జాప్యమే అన్నింటికన్నా పెద్దశిక్ష ` ఇది మామూలుగా కేసుల విషయంలో జరిగేది.
జగదీష్‌ మాత్రం కేసును సీరియస్‌గా తీసుకుని అడ్వకేట్‌ని పెట్టాడు. ఆఖరికి ఒకరోజు నోటీసులొచ్చినయి.
రవిని జగదీష్‌ హైదరాబాద్‌ తీసుకుపోతానన్నాడు. జగదీష్‌ కారులోనే తన సస్పెన్షన్‌కు కారణమైన వ్యక్తి కూడా వచ్చాడు. రవికి అసౌకర్యంగా అనిపించింది.
‘‘నేను ఆఫీసర్‌ గారిని కలిసిన ప్రతిసారీ మీ పేరు చెప్పి కింది వాళ్లు వినరయ్యా! అనేవాడు సార్‌. అందుకే మీకీ అవస్థ పట్టింది. నన్ను క్షమించండి సార్‌. కోర్టులో అంతా నిజమే చెప్తాను. మిమ్మల్ని బయటపడేసే పూచీ నాది. జగదీష్‌ సార్‌ నేను చేసిన తప్పును నాకు తెలిసివచ్చేటట్లు చెప్పాడు. నేనే మిమ్ముల్ని రక్షించుకుంట సార్‌. నన్ను నమ్మండి’’ చెప్పాడా వ్యక్తి. అతని పేరు కమలాకర్‌. తను రవి సస్పెండైన ఆఫీస్‌ అటెండర్‌ కొడుకు.
కమలాకర్‌ ఆరోజు కోర్టులో అంతా నిజమే చెప్పాడు. సావధానంగా విన్న జడ్జి గారు జడ్జిమెంట్‌ను రిజర్వు చేశాడు. మరో  మూడు నెలలకు రవిపై సస్పెన్షన్‌ ఎత్తేయమని ప్రభుత్వానికి రికమండేషన్‌ వెళ్లింది కోర్టు నుండి.
ఆరోజు సెక్రటేరియట్‌కు వెళ్లాడు రవి. సెక్షన్‌కు వెళ్లి తన సస్పెన్షన్‌ను ఎత్తివేస్తూ ఫైల్‌ పెట్టారా! అని వాకబు చేశాడు.
‘‘నిన్న మొన్ననేగా కోర్టు క్లియరెన్సు ఇచ్చింది. మీకంటే సీనియర్‌లు చాలామందున్నారు. ఓ నెలయ్యాక రండి’’ కసిరిందా సెక్షన్‌ అసిస్టెంట్‌.
ఎందుకో ‘ఇంకా ఏడాదికన్నా పని అయితదా!’ అనిపించింది.
ఠక్కున రాఘవన్‌ గుర్తొచ్చాడతనికి.
సెక్షన్స్‌లో తెలుసుకుంటూ మొత్తానికి రాఘవన్‌ని పట్టుకోగలిగాడు. విషయం తెలుసుకుని రాఘవన్‌ చాలా బాధపడ్డాడు.
కోర్టు జడ్జిమెంటు ఒక కాపీని తీసుకొని ‘‘రవి ఒక మాట చెప్తాను. ఏమీ అనుకోవద్దు. నువ్వు రోజూ ఇక్కడి కొచ్చినా, వారానికోసారి వచ్చినా, నెలకోసారి వచ్చినా పని తొందరగా చేస్తారని గ్యారంటీలేదు. పైగా అడిగేవాడికి ఇచ్చేవాడు లోకువ. దివాలా తీసిపోగలవు జాగ్రత్త! నామాట మీద నమ్మకముంటే నువ్వు ఇక్కడికి రాకు. నీ పని తొందరగా అయ్యేగా నేను చూస్తాను. ధైర్యంగా ఉండు. అప్పుడప్పుడు ఫోన్‌ చెయ్యి!’’ అని ఫోన్‌ నంబరిచ్చి రవికి అభయమిచ్చాడు రాఘవన్‌.
రాఘవన్‌ మాట మహత్యమో, కృషి ఫలితమో గానీ మూడు నెలలలో రవిని తిరిగి సర్వీస్‌లోనికి తీసుకుంటూ జీవో జారీ అయింది.
నిర్వేదంగా మళ్లీ డ్యూటీలో రిపోర్టు చేశాడు రవి. మూడు నెలలైనా పోస్టింగు ఇవ్వలేదు. సస్పెన్షన్‌ పిరియడ్‌లో పూర్తి జీతం రాలేదు. ఆర్థికంగా ఇబ్బందుల్లో ఉన్నా జగదీష్‌ పుణ్యమాని రోజులు లోటు లేకుండా గడుస్తున్నాయి. జగదీష్‌ లాంటి స్నేహితుడు, రాఘవన్‌ లాంటి హితులు అందరికీ దొరకరుగా! తను అదృష్టవంతుడినని రవి తనలోతానే సంతోషించేవాడు. కాలేజీలో పనిచేస్తున్న లెక్చరర్‌లంతా గవర్నమెంట్‌ లెక్చరర్‌ నోటిఫికేషన్‌ పడిందని సంతోషిస్తున్న తరుణంలో జగదీష్‌ తనను కూడా అప్లయ్‌ చేయమని ఎంకరేజ్‌ చేశాడు. అదృష్ణవశాత్తు ఏజ్‌లిమిట్‌ కూడా బార్డర్‌లో ఉంది. అనాయాసంగానే లెక్చరర్‌ పోస్టుకు ఎంపికయ్యాడు రవి.
తనకు ప్రయివేట్‌ కాలేజీలో అవకాశం ఇచ్చినందుకే సబ్జెక్టు మీద పట్టుతో ఎంపిక కాగలిగానని జగదీష్‌కు కృతజ్ఞతలు చెప్పుకున్నాడు రవి. ఇంతలో మళ్లీ కలెక్టరెట్‌లోనే పోస్టింగ్‌ ఇచ్చినా రిలీవ్‌ అయి లెక్చరర్‌గా చేరాడు.
 
*   *   *   *
 
ఇదీ నాకథ!
అప్రమత్తంగా లేకపోతే ఒకరి అత్యాశకు ఇంకొకరు బలవుతారు. జగదీష్‌, రాఘవన్‌లాంటి ఆత్మీయులు నన్ను ఆదుకోక పోతే ఇంకా నా జీవితంలో ఎన్ని విషాదమైన ఎపిసోడ్‌లు ఉండేవో తల్చుకుంటేనే భయంగా ఉంది.
మౌనంగా ఆలోచనలో పడ్డాడు సూర్యం.
ఇంతలో జగదీష్‌ వచ్చాడక్కడికి.
సూర్యాన్ని పరిచయం చేశాడు రవి.
‘‘దయానంద్‌ చనిపోయాడురా’’ అన్నాడు జగదీష్‌.
‘‘ఏమైంది?’’ అదుర్దాగా అడిగాడు రవి.
‘‘ఆరోగ్యం బాగా లేదని చెప్తున్నారు ఇంట్లోవాళ్లు. నాకు తెలిసినంత వరకు ఆత్మహత్య చేసుకుని ఉండొచ్చనిపిస్తుంది’’
‘‘అంత కష్టం ఏమొచ్చింది జగదీష్‌!’’ ఆశ్చర్యపోయాడు రవి.
‘‘ఆ! అవును, అంత కష్టమే! దయానంద్‌ ఇరిగేషన్‌ డిపార్టుమెంటులో వర్క్‌ ఇన్స్‌పెక్టర్‌ తెలుసుగదా!’’
‘‘ఆ తెలుసు. అయితే!’’
‘‘రెండు మూడు ఏండ్ల కింద ఎండా కాలంలో కాలువలకు రివిట్‌మెంట్‌ పనులు చేయించడానికి టెండర్‌లు పిలిచింన్రట. ఇగ చేస్త, అగ చేస్తమని ఎండాకాలం పోయి వానాకాల మొచ్చిందట. వానకాలం రాంగనే బిల్లులు డ్రా చేసుకున్నడట కాంట్రాక్టర్‌. పనిచేసిన అనిచెప్పి కిందినించి పైదాక అందరి సంతకాలు తీసుకున్నడట. ఇదంత పేపరోల్లకు తెలిసి పెద్ద వార్తలొచ్చినయి. నలుగురైదుగురి పైన పనిమీద సూపర్‌ విజన్‌ చెయ్యలేదని వేటు వేసిన్రు. అందరు మెల్లగ నౌకరిలకు ఎక్కగలిగిన్రు గానీ దయానంద్‌ని మాత్రం అందరు గలిసి బక్రాను చేసిన్రు. సిమెంటు, ఇసుక, కంకర అన్ని వచ్చినయి కాల్వ పనులు సూపర్‌వైజ్‌ చేసిన వర్క్‌ ఇన్స్‌పెక్టర్‌ సర్టిఫై చేసిండు గానీ సిమెంటు ఇతరత్రా మెటీరియల్‌ తోటి ఏ పెద్దమనిషి పెద్ద కొంప కట్టిచ్చుకున్నడో తెలుసుకోలేక పోయిండు. నౌకరి మల్ల వస్తదన్న ఆశతోని అందరికి పైసలు తినవెట్టిండు. ఆఖరికి నెగ్గలేనని తెలిసి చనిపోయిండు. ఏకబిగిన చెప్పుకొచ్చిండు జగదీష్‌.
ఇంకా మాట్లాడటానికి ఏమీ లేదన్నంత మౌనం ఆవహించింది ముగ్గురిని.
కాసేపటికి నేను వెళ్లొస్తాను సార్‌ అని లేచాడు సూర్యం. ఇంటి నుండి బయటికొస్తే చిక్కటి చీకటి.
చీకటి వల్ల భయం వేయలేదు గానీ, వెనుక నుండి ఒక మనిషి కాలిపోతుంటే అనేక చేతులతోటి పీక్కు తింటున్నట్టు జుగుప్సతో కూడిన భావనకు ఒళ్లు జలదరించింది సూర్యానికి.
 
*************
 
రచన: పాంచజన్య 


పగిలిన పత్తి బుగ్గలతో చేనంతా మంచు కమ్మిన్నట్లు కనిపిస్తోంది. పత్తి బుగ్గలేరుతున్న కూలీలు చందమామల మచ్చోలిగే మెరుతాండ్లు. ఎంత గాసిందో చేను. గంట గడిచిన పట్టిన మునుం(వరుస) ముందుకు సాగక తిప్పలు పడతాండ్లు కూలీలు. రెండుజేతుల్ని రికాం(విశ్రాంతి) లేకుండ ఆడించినా ఏరుడైతలే. వయసులున్నోళ్లే ఏరలేక నేరి (నీరసించి) వడతాండ్రు. వయసుడిగిన మల్లమ్మకేం చేత్తెతది. కండ్ల నజరు (చూపు) తగ్గిపాయే. నడుమెమో గూని (వంగి) పోయే. కూలీకి రాకపోతే దినం గడవదాయే. కింద మీద పడి ఏరుతాంది. తోటికూలోళ్లందరూ ఏరుకుంట ముందకురుతున్నారు. మల్లేమో పట్టిన చోటే, ఏరిన బుగ్గనే పది జాములు ఏరుకుంట ఎన్కబడ్డది. వయసులున్నప్పుడు గీయన్నీ లెక్కే కాకపోయేది. మునుం పట్టిందంటే ఒడిసేదాక ఎల్లక పోయేది. గిప్పుడు పది కాయలు దీసి 20 నిముషాలు కూసుంటాంది. అన్ని అపసోపాలు (అవస్థలు) పడుకుంటనైనా కూలీకి పొతాంది. సగం పొద్దు గడిచింది. సూరీడు నడినెత్తి మీద కొచ్చిండు. కూలోళ్లు ఒక్కోక్కరుగా తినే యాలైందని సద్దులున్న చెటుకాడ్కి నడుస్తుండ్రు. మల్లవ్వ ఇంకా ఏరతనే ఉంది. ‘ఓ ముసల్దాన రారా’ అంటూ కొడలు వరసయ్యే దుర్గమ్మ గట్టు మీదనుంచి కేకేల పెడతాంది. అటు వైపు చూసిన మల్లమ్మ ‘జర్రసేపైతే మీ మునుంల కాదికి జేరుకుంట గప్పుడు తింట మీరు తినుండ్రి’ అంటూ పత్తి బుగ్గలు తీయడంలో మునిగిపోయింది. ‘అత్త నువ్ రా. నా మునుమైనంక నీ మునుం నేనెదుపడతా’ అంటూ మళ్లీ కేకేసింది దుర్గమ్మ.  ‘దుర్గ నీ బాంచెన్ ఎంత చల్లని మాట జెప్పినవే. సచ్చి నీ కడుపున బుడత’ అంటూ దీవెనార్తలు బెట్టుకుంట మునుంల కెళ్లి బైటి కెళ్లింది మల్లమ్మ. చెట్టు నీడ దిక్కు నడవసాగింది. చెట్టుకిందికి జేరంగనే కళ్లు బైరులు (చీకట్లు) కమ్మినట్లైంది. పది నిముషాలు రెండు కాళ్ల మీద నిలబడ్డ చోటే కూకున్నది. చీకట్లు తెలిపోయినంక సద్ది మూట చేతిలకు దీస్కొని విప్పింది. మామిడి తొక్కును నూనెతో (పచ్చడి) కలిసిన మెతుకుల్ని అటూ ఇటూ కలపుతాంది. ముద్ద మాత్రం నోట్ల బెడత లేదు. “అత్త అత్త ఏంది గట్లున్నవ్. గీయాల గూడా తొక్కే పట్టుకొచ్చున్నివ. ఎంతగనమని తింటవ్. కడుపు మండుత లేదా ఏంది నీకు” అంటూ లొడ లొడ వాగుతూనే ఇగో కొంచెం పప్పు ఏస్కో” అంటూ తన కూర గిన్నె మల్లవ్వ ముందుకు జరిపింది దుర్గమ్మ ‘ఏం జేయమంటవే. ఎన్కటి కెళ్లితింటలేమాయే. ఒక దినం చేస్తే రెండు దినాలు ఇంట్ల పండబడ్తిని. చాతనైయ్యి, గాక వండుకుంటున్న’ అంటూ గిన్నెనందుకునేందుకు ముందుకు కదిలింది. అది గాదు గానీ ‘నీ కొడుకు దేశం బోయి ఏడాదైంది. ఏం పంపుతలేడ. నిన్న గాక మొన్న బోయిన గా చంద్రుగాడు పైసలకు పంపుతుండట. వాని అవ్వ ఆ రాజిని సూడు దొర్సానోలిగా తాయారైతాంది.  కట్టిన చీర మళ్ల కడ్తలే. కళ్లబడ్డ నగలు కొంటుంది. తినబుద్దైందాల్లా తింటున్నది. నువ్వేమో గిట్లనే ఉంటివి ఏం ఫోనైనా చేస్తలేవా నువ్ ఏంది’ అని దుర్గమ్మ అడిగేసరికి నోట్ల పెట్టేనే అన్నం ముద్దను అట్లనే సద్దిగిన్నెల పడేసింది దుర్గమ్మ.గొంతు పూడుకుపోయినట్లుగా మాటలొస్తున్నాయ్.
“ఆడు దేశం బోవుడు ఏమోనే దుర్గి కొడుకు ఎట్టున్నడో, ఏం తింటున్నడో. కండ్లళ్ల మెరుత్తాండు. ఒక్కగానోక్క కొడుకు. వాడు పుట్టంగానే మొగోడు పుట్టిండని ఎంత సంబురపడ్డడో నా మొగుడు. ఆడి గురించి ఎన్ని కలలు కన్నడో. ఆడిని రాజోలే పెంచుతనని ఆడికి రాజనే పేరుబెట్టుకున్నడు. ఏటి కేడు యవుసం ఏంత ఎనక్కోచ్చిన ఎన్ని కట్టాలు పడ్డా బిడ్డ మొఖంల నవ్వు జూసి అన్ని మర్సిపోయేటోడు. ఏదో కిడ్నీల బీమారి (రోగం) అచ్చి మంచాన పడ్డాడు పెనిమిటి. బిడ్డ చదువుకు కాలం చెల్లిపాయే. యవుసం పని తలకెత్తుకునే. నేనుప్పుడు ఆడి పెళ్లి గావాలంటే మేనకోడల్నే ఇచ్చి కొడుకు లగ్గం జేస్తిని. లగ్గమైన మూడు దినాలకే పెనిమిటీ పాణమిడిసే. కాలం లేక. పెట్టిన పెట్టుబడులు రాక ఏటికేడే అప్పులు కుప్పపెరిగిపాయే. అయ్య రోగానికైన అప్పు అందులోనే కలిసే. గాదినం ఎందుకో చిన్నబోయి కూసుంటే ఏంది బిడ్డా అనడిగిన. గంతే చంటిపొరని లెక్క అవ్వ నాకు చాతైలేదే అని ఎక్కెక్కి ఏడ్చే. కొంగుబట్టతో కండ్లు తుడిచి ధైర్యంజెప్పిన. అట్లనే నా ఒళ్లోనే పండుకున్నడు. దసరా పండుగకు కూతుర్ని దీస్కపోను తమ్ముడ వచ్చింది. మాపటేల కూడు దిన్నంక ఇంటి ముందు అరుగు మీద కూసోని ముచ్చట బెట్టుకుంటుంటే పిడుగు లాంటి విషయం చెప్పిండు కొడుకు. “అవ్వా నేను దేశం బోతనే” అన్నడు. అట్టనే బీరిపోయి సూత్తుంటే దగ్గరికచ్చి రెండు భూజాల మీద జేతులేసి ఊపుతూ పిలించిండు. ఏంది బిడ్డా దేశంలో వుడెందుకురా అంటే అవ్వా ఈడ బతకలేనే నేను. జేసిన అప్పులు తెరాలంటే దేశం బొవుడొక్కటే నా కున్న దిక్కు అంటూ ఏడ్చినట్లుగా జేబుతుండు. ఓ పూట మాడుకుంటూ ఉండైనా సరే బాకీలు కడుదామంటే పంటలే పండక పోతాంటే అప్పుట్లే కడదామన్నడు. అవు కొడుకు జెప్పింది నిజమే. ఆనల్లేవు. చేన్ల బాయి లేదు. జేసేందుకు కూలీ దొరకదు. రోజు గడుసుడే కనాకష్టంగా ఉన్నది. ఇగ అప్పేడ తేరుద్ది. అయినా దేశం బోవద్దురా ఉన్న భూమి అమ్ముకుందాం అన్న. కొడుకు ఒక్కటంటే ఒక్కటే మాటన్నడు. భూమమ్ముకుంటే గాదినమే సచ్చినట్టన్నడు. అమ్ముకుని పాలోళ్ల (కులస్తులు, బంధువులు) ముందు ఇజ్జత్ పోగొట్టుకునే కంటే ఇసం తాగి సచ్చింది మేలన్నడు. ఎన్ని జెప్పినా నేనసలే ఇనలే. రెండు దినాలు ఇద్దరి మధ్య ఇదే జవుడం (గొడవ) నడిచింది. గాదినం దీపాలు పెట్టే ఏళకు ఒక్కసారిగ ఏడువులు పెడబొబ్బలు ఇనోచ్చియ్. ఇంట్లకెళ్లి అట్లనే బైటికురికొచ్చిన. నారిగాడి ఇంటి ముందు జనం జమగూడిండ్రు. ఆడు నా కొడుకు సోపతి గాడే. ఇద్దరూ కలిసి బడికి పోయినోళ్లే.  యవుసం జేస్తు నోళ్లే. ఆడికి పెళ్లై ఏడాదైనా కాలేదు ఆడికి. ఇంతలో ఆడి పెళ్లాం ఏడ్సుకుంట చేన్ల బాట నుంచి ఉరికొస్తోంది. నేను ఇంటి ముందు జమగూడిన జనాన్ని తోసుకుంట ముందుకు పోయిన. ఇంటి తలుపులు పగలగొట్టి ఉన్నయ్. లోపలికి తొంగి చూసిన. నోట్లకెళ్లి మాటరాలే. నూరగలు కక్కుకుని పడున్నడు నారిగాడు. ఆడికి అటుపక్కనే పురుగు మందు డబ్బా నేల మీద పడున్నది. కొడుకు కండ్లు తెరుచుకుని ఇంటి వాసాలను చూస్తున్నట్లుగా ఉన్నయ్. పాణం పోయేప్పుడు ఎంత గింజుకున్నడో. కాళ్ల కాడి నేలంతా పొక్కిలి లేచింది. కొడుకులాంటోడు. కొడుకీడోడే. ఎందుకిట్ల జేసిండు. ఆడున్నోళ్లందరూ చెవులు కొరుక్కుంటున్నరు. చేసిన అప్పులు తీర్చే దారి లేక పాణమిడ్సిండని అచ్చిన అమీన్‌సాబ్‌కు అక్కడున్నోళ్లు చెబుతుంటే విన్న. అదే రాసుకునో వోయిండు అమీసాబ్. ఇంటికొచ్చిన కొడుకు ఆ దినమంతా ఆడనే ఉన్నడు. ఆడ్ని దానం చేసినం తర్వాత గాని ఇంటికి రాలేదు బిడ్డ. సాయంత్రం అచ్చుడచ్చుడే ఒక మాటన్నడు. అవ్వా ఈడుంటే ఆడి లెక్కనే ఏదో రోజు నేను సత్తనే అన్నడు. ఒక్క నిముషం గుండాగిపోయింది. నేనేం ఎదురుమాట్లాడలే.
ఆ రాత్రి కంటి మీద కునుకు పడితే ఒట్టు. గడికోమారి అవు అప్పులు భరించలేక అటువంటి అఘాయిత్యం చేసుకుంటే? దేశం బోతే బిడ్డ ఈనాటికి కాకపోయిన ఏనాటికైన తిరగత్తడు. చస్తే రాత్రంతా గవే ఆలోచనలు. నిద్రపట్టక పక్కల అటూ ఇటూ బొర్రుతుంటే ఆడే మళ్ల పిల్చిండు. ‘అవ్వ నాకేం గాదే. నేను బోతనే. ఈ గొడ్డు చాకిరి ఎన్నాళ్లు జేసినా మన బత్కులు గిట్టనే ఉంటయ్. అయ్య యపుసం జేసి జేసి తెల్లబొక్క అయిండు. ఆఖరికి ఏం సంపాయించిండు. అప్పులే మిగిలే. అంటూ నచ్చజెప్పుడు మొదలుబెట్టిండు. ఆడి మాటలకు నేనేమీ కరిగిపోలే గానీ కొడుకు ఈనాడు కాకపోయినా ఏనాటీకినా తిరగత్తడని మనసుల అనుకున్న. గంతే సరే బిడ్డ నీకు ఏది తోస్తే అది చేయి. నువ్ ఏడున్న సుఖంగా ఉండాలే. నేను ఒప్పుకుంటనన్నుకున్నడో. ఒప్పుకోకపోయిన పోదామనుకున్నడో గానీ అన్ని ఏర్పాట్లు నాకు దెల్వకుండనే చేసుకున్నడు. ఊళ్ల పెద్ద పటేలు మల్లారెడ్డి కాడ్కి బోయి భూమి తనఖా పెట్టి లచ్చ రూపాయాలు తెచ్చుకున్నడు. ఆట్ని పట్టుకొనే బొంబాయిల ఉన్న ఏజెంటు కాడ్కి పోయిండు. దేశం బోనికీ కావాల్సిన కాయితాలన్నీ అచ్చినంక ఆ ముచ్చట నాతో జెప్పిండు. పెండ్లాన్ని పంపుతనని ఆడి మావను రమ్మడు. సాయంత్రం పొద్దుగూకిం తర్వాత తిన్నంక ఇషయం జెప్పిండు. ‘అవ్వ రేపొద్దుగాల బొంబాయి పోతున్న ఆడికెల్లి దుబాయ్ విమానం ఎక్కిస్తడు ఏజెంటు’ అని. ఆ మాటలు ఇనంగనే నెత్తిన పిడుగుబడ్డట్లయింది. బొంబాయి బస్సు ఎక్కించడానికి కరీనగరు రమ్మన్నడు. ఉలుకుపలుకు లేకుండ కూసున్న నా భూజల్ని పట్టుకుని ఊపుకుంట బతిలాడిండు. ఊ అన్న తర్వాతగానీ లేవలే. ఆడైతే లేచి పోయిన పక్క మీదికెక్కిండు. నేనూ నడుంవాల్చినన్న మాటేగానీ కంటికి కునుకే రాలే. కన్నపేగు దూరమైతాందని తలుచుకోను కళ్లళ్ల నీళ్లు పొంగివచ్చినయ్. ఆడుసూతే ఏడ చిన్నబొతడోనని ఆడికి కనబడకుండా తిరిగి పండకున్న. కొడికూసే ఏళదాక అడివైపు తిరగనే లే మళ్లా. దేశం బోవల్ననే సంబురమో ఆడు రోజు లేచే ఏళ కన్న ముంద్గాలనే లేచిండు. నన్ను తట్టిలేపిండు. మొదటిబస్సుకే బైలేళ్లి కరీనగురం బోయినం. నా పెనిమిటికి బీమార్ అచ్చినప్పుడు పెద్దసుపత్రిలో చేర్పించడానికి అచ్చిన మళ్లా నా కొడుక్ని సాగనంపడానికి అచ్చిన. బస్టాండు ఈ కోస నుంచి ఆ కొస దాక జనమే. బొంబాయి పోయే బస్సులు ఆగే స్టాండ్ ఎక్కడో చివరికి ఉంది. అక్కడికే బోయినం. బల్లల మీద ఎంతమంది కూసున్నరో అంత మందీ నిల్చున్నరు. కొందరి నా కొడుకు లెక్కనే పొతున్నట్టన్నరు. ఆ చేతుల్లగూడ మూటలున్నాయి. ఆళ్ల తరుపు బంధువులూ చానా మందే ఉన్నరు. కూసోను ఎక్కడా జాగా (స్థలం) లేకపోతే అక్కడే నేలమీదే కూలబడ్డ నేను. బస్సు అచ్చే టైం కాలేదే అవ్వ అంతలా చాయ్ దాగుదం పా అన్నడు కొడుకు. నాకేం తాగబుద్ధి కాలే.  నువ్వ్ పోరా బిడ్డా అంటే పోయిండు. చాయ్ తాగేలోపు బస్సు అత్తాంది అనుకుంట అక్కడ జనాలు వచ్చే బస్సుకు ఎదురెళ్లిండ్రు. అప్పటిదాకా ఏమనిపియ్యలే. గానీ బస్సుచూడంగానే పాణాలు దీస్కబోయ్యే యముడొస్తున్నట్లు అనిపించింది. ఒక్కసారిగా ఆడిని గట్టిగా దగ్గరికి దీసుకున్న. అవ్వ ఏమైందే అని అడిగిండు. నాకేం కాలేదు గానీ నువ్వు పైలం అని జెప్తుంటే నీయవ్వ ఎన్నిసార్లు జెప్తవే ఇప్పటికి లచ్చసార్లు జెప్పినవన్నడు. ఆడి మాట లేవీ నాకు ఇనిపించలే. మళ్లీ అవే మాటలు జెప్పిన. దేశంగాని దేశం బోతున్నవ్, జేబుల ఎప్పుడూ కాసిన్ని పైసలుంచుకో, పంజేసేకాడా పీలంగుండు అవే మాటలు. ఈ సారి ఏమనుకున్నడో, అందరూ సూత్తాండ్లని నమోషి (సిగ్గు) అనిపించిందో నేనేమన్న చినంపోరడ్న అని కసురుకున్నడు. బస్సు ఎక్కి సమాన్లు సర్దుకొని ఆచ్చిండు. నాపక్కనే నిల్చున్నడు. ఆడి పెళ్లాం, మావ ఏదో జెప్తుంటే ఇంటున్నడు. ఏదైన జెప్పబోదామంటే మాటలు గొంతు దాట్తలేవ్. మూగదైన్నట్లుగా అయిన అప్పుడు. చాయ్ తాగచ్చిన డైబర్ బస్సు చాలు (స్టార్ట్) జేసిండు. నా గుండెల్లో ఏదో కోత మొదలైంది. హలాల్ జేసిన మేక కొట్టుకున్నట్లు కొట్టుకోబట్టింది. నాకైతే ఏందోయలే. ఆడైతే అవ్వ పైలమే అంటూ బస్సెక్కిండు. కిటికీ పక్కనే కూసుని అడికెళ్లి నన్నే చూడబట్టిండు. బస్సు కదిలింది. గంతే అప్పటిదాంక ఏడ దాక్కున్నయో కన్నీళ్లు. మాటలు. కొడుకా అంటూ ఒక్కసారిగా గొంతు పెగిలింది. కట్ట తెగినట్లుగానే కన్నీళ్లు దూంకినయ్. కూసున్న సీట్ల కెళ్లి ఒక్కసారిగా లేచి కద ల్తున్న బస్సుల నుంచి బైటికురికొచ్చిండు కొడుకు. ఆమంతం కావలించుకున్నడు. కంటికి మంటికి దారగా పోతున్న కన్నీళ్లను తుడిచిండు ఆడి కళ్లల్లా నీళ్లు సుళ్లు తిరుగినయ్. డైబర్ కేకపెడుతుంటే ఆడిని గట్టిగ పట్టుకున్న. పాలుదాగుతున్న దూడను తలుగుపెట్టి గుంజుతున్నట్లుగా నన్నిడ్సిబోవట్టిండు. నన్ను జూసుకుంటనే బస్సెక్కిండు. బస్సుపోతుంటే కిటికీల కెళ్లి చేయ్యి బైటికి పెట్టి పైలమే అంటూ ఊపుకుంటనే ఉన్నడు. బస్సు మూలతిరిగేదాంక అట్లనే సూసుకుంట ఉన్న. అదే ఇప్పటికీ కళ్ల మొద్దులుతున్నది. యడాదైతాంది కొడుకు బోయి. ఎట్లున్నడో. ఏంజెత్తున్నడో. యాలకు తింటున్నడో లేడో. పండగలొచ్చింది తెలుస్తలే. పోయింది తెలుస్తలే గాదినం నుంచి. మూడేళ్లు అయితేగానీ తిరగిపంపించరంట. ఆడు ఫోను జేత్తే మాట్లాడినట్టు. లేకుంటే లేదు.   బుద్ధి ఎరిగన్నప్పటి నుంచి నన్నిడ్సి ఊరి దాటింది లేదు. గియాల దేశం బోయిండు. ఆడు చల్లంగ తిరిగిరావల్నని వేయ్యి దేవుళ్లకు మొక్కుతున్న. కొమురెళ్లి మల్లన్నకు బోనం జేత్తనని, పెద్ద పట్నమేస్తనని, రాజన్నకు కోడెను కడతనని, సమ్మక్కకు ఎదురుకొళ్లనిస్తనని మొక్కిన అని జెప్పుకుంటూ గుడ్లల నీళ్లన కొంగుతో ఒత్తుకుంది. దేశం బోనికే ఐదు రూపాయల మిత్తికి లచ్చ రూపాయాలు తెచ్చుకునే. ఆడు జేసిది అప్పు మిత్తికే పోబట్టే. అవ్వా నీకేమన్న పంపమంటవానే అని అడుగతడు. ఆడు పడే కష్టం జూసి ఏం పంపమనను. బాకీలు తీరి ఆడు వస్తే చాలు. అంటూ గుడ్ల నీళ్లను పైట కొంగుతో కనుకొలుకుల్లోనే ఒత్తుకుంది.
‘ఏమైంది. తినుడైతదా లేదా గీయాలా. సగం పొద్దు గడిచినా సగం మునుమైనా ఏరకపోతిరి. నడువుండ్రి.. నడువుండ్రి.. ఎన్ని జాములు (గంటలు) తింటరు’ అనుకుంటా కూలోళ్లను ఏగిరబెడతాండు (తొందర) యాజమాని. ‘కూడైనా తిన్నియవా ఏంది. ఖాళీగ కూసున్నట్టే జేత్తనావ్’ అంటూ కూలోళ్లందరూ (ఒక్క సారి)గైయ్యిన లేచిండ్రు. ‘నీ యవ్వ నువ్ కచ్చినప్పుడు చెప్తా. అప్పుడు గిట్లనే ఏగిరబడాలే’ అంటూ పైకి లేచింది చాకలి ఎల్లమ్మ. అమె ఎన్కనే అందరూ లేచిండ్రు. ఎవరి మునుంల వాళ్లు జొచ్చిండ్రు. సద్దులు తిన్నంక ఏం బలమొచ్చిందో ఏమో పరుగులు దీస్తున్నట్టుగనే సాగిపోతుండ్రు. అందరి జేతులు రిక్కరిక్కాడుతున్నయ్. మునుం కాడికి గట్టునున్న పత్తి బొరాం (ధాన్యం నింపే ఒక రకమైన బస్తా) కాడ్కి తిరగలేక చస్తుండు చేన్దారు బుచ్చయ్య. వాళ్లకు పదడుగుల దూరంలో మల్లమ్మ ఎన్కబడ్డది. ఆమేనే ఓ కంటగా చూసిన బుచ్చయ్య “ముసల్దాన ఏరుడు నీ చేతగాతంటే ఇనవు. నేనత్తా నేనత్తా అంటవ్. గిప్పుడేమో ఏరలేక ఎంకబడవడితివి’ అంటూ మల్లమ్మకేసి చూస్తూ కసురుకుంటున్నడు. ‘అయ్యో అన్న అయితదే ఎంత సేపు. మునుం అయినంకనే ఇంటికి పోతలే అనుకుంట ఏరతానే ఉంది మల్లమ్మ. అటు ఇటనా పొద్దు కుంగుతోంది. మునుం అయినోళ్లు సద్దులు సంకన బెట్టుకొని ఇళ్ల బాట బట్టిండ్రు. తన మునుం ఏరుడైన దుర్గమ్మ మల్లమ్మ మునుంను ఎదురుబట్టింది. అలా అలా తన దగ్గరికి చేరిన దుర్గమ్మతో ‘ఈయ్యాల్టి ఈ పొద్దు గడించేందే నీ బాంచెన్’ అంటూ మల్లమ్మ దీవేనారలు బెట్టసాగింది. ఇద్దరు మునుంల నుంచి బైటికెళ్లి చెట్టుకిందున్న సద్దుల్ని దీస్కొని కాళ్లీడ్సుకుంటా ఇంటి బాట పట్టిండ్రు. ఇల్లు జేరేసరికి చిమ్మ చీకట్లు కమ్మినయ్. మెడలోని తాడుకు కట్టిన తాళం చెవి తాళం తీసింది. రెంటినీ పక్కనే ఉన్న గూట్ల పెట్టింది. చీకట్లనే పుతుకులాడుకుంట (పాకులాడుతు) దుగుట్ల పెట్టిన దీపం ముట్టించింది. అన్నం గిన్నె కాడికి బోయి మూత తీసి చూసింది. గిన్నెలున్న అన్నబొటు (ముద్ద)ను జూసి వండాల్సిన పనిలేదనుకుంటూ బైటికొచ్చింది. గడపపక్కన దీపం పెట్తి అక్కడే దర్వాజకు ఒక పక్కగ ఒరిగింది. ఏదో ఆలోచన బడ్డది.
ఒక్కసారిగా దుర్గి చెప్పిన మాటలు ఒక్కసారిగా మదిలమెదిల్నయ్. కొడుకు మీదకి ధ్యాసమళ్లింది. ఊసిల్లుముసిరినట్లు కోడుకు మీది ఆలోచనల్లు మనసుల మెదిల్తానయ్. పాణం నిలబకున్నది. కూకుండది. జప్పున లేచి ఇంట్లకి పోయి మూలకున్న సందుగ దీసింది. బట్టల్ని పక్కకు బెట్టంది. కొడుకు తస్వీరునొకదన్ని దీసింది. “కొత్తకొండ జాతర్ల ముచ్చటపడి, ఆడి అయ్యతోటి దెబ్బలాడి దీయించుకున్నది. మీసాలు గూడా రాలే. చందమామోలిగే ఎట్టున్నడో చూడు కొడుకు ఎట్లున్నడో ఏం జేత్తున్నడో” అనుకుంటూ కళ్ల నీళ్లు బెట్టుకున్నది. సందగను సదిరి బైటికొచ్చింది. తలుపు బెడెం(గొళ్లెం) పెట్టి పానాది (బట) మీదకొచ్చింది. ఆమాసోలిగున్నది. ఆరుగంట్లకే చిమ్మ చీకట్లు కమ్మినయ్” అనుకుంటూ అక్కడే నిలబడింది. ఎదురుగా వస్తున్న మనిషిని “దుకాణం ఎల్లయ్యున్నడ బిడ్డ” అంటూ అడిగింది. “ఆ ఉన్నడు” అని ఆ మనిషి చెప్పంగనే అటేపు సాగింది. చీకట్ల పాతులాడుకుంట పాతులాడుకుంట దుకాణంకాడ్కి జేరింది. “ఎల్లన్న.. ఓ ఎల్లన్న” అన్న పిలుపులకు ఎవలు అనుకుంట బైటికొచ్చింది ఆయన పెండ్లాం లచ్చమ్మ. మల్లమ్మను చూస్తూనే ఏం కావాలి అంటూ అడిగింది. ఎల్లన్న లేడనే పిల్ల అంటూ మల్లమ్మ అడిగేసరికి గిప్పుడే కల్లుకు పోయిండని జెప్పింది లచ్చమ్మ. ఎందుకు ఏం పని అంటూ విషయమడిగింది. ఏం లేదులే బిడ్డా “మా రాజన్న ఏమన్న జాడుగిట్ల రాసిండాని అచ్చిన. నాకేందెల్వదే అవ్వ నాకేమన్న జెప్తడా! పాడా అచ్చినంక ఆయన్నే అడుగు” అంటూ లోపలికెళ్లింది దుకాన్ల అచ్చినోళ్లకు సామన్లు కట్టిచ్చుకుంట కూసున్నది. లచ్చవ్వ. అక్కడే అరుగుమీద ఓ మూలకు గొడకు ఒరిగి కూసున్నది. కండ్లు మూతలు పడుతున్న అట్లనే కూసున్నది. అప్పటికీ చానా చీకటిపడ్డది. “అవ్వ ఆయన ఇప్పుడచ్చేటట్టు లేడు గానీ రేపొద్దున్నరాపోదు. ఇంట్లనే ఉంటడు” అని లచ్చమ్మ జెప్పంగనే మనసు ఉండబుద్దైతలేదు. తెలుసుకున్నంకనే పోత” అంటూ తిమ్మిరు పట్టిన కాళ్లను కొంచెం సాపుకుంటున్నది. “నేను దుక్నం బంద్‌జెత్తాన” అంటూ పెద్ద తలుపులు మూసి లోపలికెళ్లింది లచ్చమ్మ. కదలకుండా, కదిలేందుకు మనసుకురాక అక్కడే కూసున్నది మల్లమ్మ.
రాత్రి 12 జాములైతాందనగ ” ఏం మల్లమ్మ యాలకాని యాలచ్చినవ్ ఏంది ముచ్చట” అంటూ పలకరించిండు ఎల్లయ్య. ఏం లేదే ఎల్లన్న కొడుకు రాజన్న ముచ్చట ఏమన్న జెప్పుతావేమోనని అచ్చిన. పొద్గటి నుంచి మనసు ఆడి మీదకే కొట్టుకుంటాంది. అందుకే అచ్చిన. ఏమన్న మత్లావు తెలిసిందానే. ఆడు ఎప్పుడొస్తడు. అంటూ ఒకదాని వెంట ఒకటి అడుగుతూనే ఉంది మల్లమ్మ ఆ మొన్ననే ఓ రెండు నిముషాలు ఫోన్ల మాట్లడిండు. “ఎమన్నడు. ఎమన్నడు.” అంటూ రెట్టించి అడిగింది మల్లమ్మ. అంత మంచిగనే ఉన్న అని జెప్పమన్నడు. నిన్ను మంచిగ ఉండమన్నడు. అంటూ ఎల్లన్న జెప్పంగనే కండ్ల నీళ్లు దీస్కుంట “నాకేం గని ఆడుఎపుడస్తడట. ఇంకేమన్నడు.” అని అడిగింది మల్లమ్మ. గిప్పట్లైతే రానీకీలు గాదన్నడు. ఇంకా యాడా దికెక్కువైతదన్నడు” అని ఎల్లన్న జెప్పంగనే “అట్లనా” అంటూ నిట్టూర్చింది మల్లమ్మ. ఇప్పటికే చానా చీకటైంది ఇంటిపో రేపొద్దున్న నేనే మీ ఇంటికత్తపో” అంటూ నచ్చజెప్పుడు మొదలు పెట్టిండు ఎల్లన్న. ఏం ఆచ్చునోడే ఆడు ఎప్పుడోత్తడోనని పిట్టకు పెట్టినట్లు జూత్తన్న అనుకుంటూ ఇంటి బాట పట్టింది మల్లమ్మ.
రచన:పరవస్తు లోకేష్
ఆంధ్రప్రదేశ్ అవతరించిన సంవత్సరమది
        ఆ రోజులలోఒకానొక సాయంత్రం హైదరాబాద్ పాతనగరం శాలిబండల మా ఇంటి వెనుక పెరట్ల నిండుపున్నమి, పండు వెన్నెల, మల్లెపందిరి క్రింద ఘుమ ఘుమల మత్తుగాలుల మధ్య ముషాయిరా శురువయ్యింది. రంగుపూల పత్రంజీ మీద మల్లెపూవులాంటి తెల్లని చాదర్ పరిచి అందులో గుండ్రంగా కూర్చున్న వాళ్ళ మధ్యల వెలుగుతున్న షమా సాక్షిగా కమనీయ కవితా గానానికి అంతా తయారయ్యింది. నాజూకు నడుము లాంటి తెల్లని పొడుగు పొడుగు సీసపు గ్లాసులల్ల ఎర్రెర్రని ఖర్బుజా షర్బత్తులు సరఫరా అవుతున్నాయి. అక్కడ అలరించిన షాయర్ ల శేర్వానీలకు చమేలీ అత్తరులను అలవోకగా అద్ది వారికి సవరతన్ పాన్ సుపారీలను సగౌరవంగా అందించారు. ఉజ్వలంగా వెలుగుతున్న షమా పక్కన తళతళలాడే తాంభాళంలో తాజా రోజా ఎర్ర గులాబీలు ఒద్దికగా ఒప్పుల ఒప్పుల కుప్ప వొయ్యారి భామలా బుద్దిగా కూచున్నాయి. అక్కడి మాహోల్ మొత్తం మురిపించి మైమరిపించే మాయాజాలంగా, మంత్రనగరిగ మారిపోయింది.
ఆనాటి ముషాయిరా మా బాపు సదారత్ లన్ (అధ్యక్షత) శురువయ్యింది. ఆయన జిగ్రీదోస్తులు జనాబ్ ఉస్మాన్ సాబ్, జిలానీ సాబ్, లతీఫ్ సాబ్, జాఫర్ మియా, గంగారాం, లక్ష్మీ నరసయ్యలే గాక ఇంకా నారు పేరు తెల్వని వాళ్ళు చాలామంది అక్కడ హాజరయ్యారు. నాదప్పుడు పన్నెండేళ్ళ వయసు. చిన్నపిల్లగాడ్ని కదా అందుకే దూరంగా నిలబడి ఆ ముషాయిరాను ఆనందిస్తున్నా.  రాత్రి రగులుకుని రంజుగ రాణిస్తుంటే నా తభ్యత్ ఖుష్ బపోయింది.
సదర్ ముందు షమా నిలబడిపోయింది. ఆయన ప్రారంభించాలని సూచన అది. మా బాపు అశువుగ ఒక షేర్ వినిపించిండు.
హమే దునియా స ర్యా మత్ లబ్
కుత్ బ్ ఖానా హై వతన్ అప్నా
మరేగే హమ్ కితాబో పర్
హర్ వరఖ్ హై కఫన్ అప్నా
( ఈ లోకంలో మాకేం సంబంధం గ్రంధాలయమే మా స్వదేశం పుస్తకాల కోసం ప్రాణాలు విడుస్తాం ప్రతి కమ్మను కప్పుకుని లోకాన్ని వదులుతాం)
మల్లెపందిరి క్రింద మల్లెపూల వాన కురిసినట్టుల అక్కడ వాహ్వా వాహ్వాల ప్రశంసల జల్లు కురిసింది. దాంతో ఆయన మరొకటి అందుకున్నడు.
పూల్ బన్ కర్ ముస్కురానా జిందగీ
ముస్కురాకే గమ్ బులానా జిందగీ
హర్ దిన్ స మిల్ పాయేతో క్యాహునా
దూర్ రహకర్ భీ దోస్తీ నిఖానా జిందగీ
( పూవు వలె చిరునవ్వులు చిందించటమే జీవితం. చిరునవ్వుల చింతలను మరిపించటమే జీవితం, ప్రతిరోజు కలసి మెలసి జీవించక పోతేనేం దూరాల నుండి స్నేహాన్ని కొనసాగించడమే జీవితం)
మా బాపు కు తెలుగు కన్నా ఉర్దూమీదనే మక్కువ ఎక్కువ. నైజాం జమానాలో ఆయన చదువంతా ఉర్దూ మీడియంలోనే జరిగింది. ఆయన పనిచేసేది కూడా ఉర్దూ మీడియం బడి. ఉర్దూ టీచర్ గానే ఇంటికి ప్రతిరోజు సియాసత్ అక్బార్ తెప్పించెటోడు. తెలుగు దినపత్రిక తెప్పిస్తే మేం కూడాచదువుతాం కదా అని అమ్మ కొట్లాట. ఇక రైస్ బజార్ నుండి  మా మేనమామ సైకిల్ తొక్కుకుంటూ మా ఇంటికి వస్తే చాలు బావాబామ్మలిద్దరూ కల్సి ఉర్దూలోనే మాటా ముచ్చట. మజాక్లు . మాకు మా చిన్నతనంల ఇంగ్లీష్ కంటే ముందు ఉర్దూనే పరిచయం అయ్యింది. అట్ల మాకు ఇద్దరు అమ్మాయిలు. ఒకరు తెలుగు మరొకరు ఉర్దూ. త్రివేణి సంగమంలాగ అరబ్బీ, ఫార్సీ, హిందీల మేలి కలయిక ఉర్దూ. అది ఒక మతానికో, ప్రాంతానికో పరిమితం కాదు. భారతదేశానికి మరో ముద్దుబిడ్డ.
జిలుగు వెలుగుల వెన్నెల చిక్కబడుతుంటే ముషాయిరా జోర్ అందుకుంది. ఉస్మాన్ సాబ్, జిలానీ సాబ్ ల కవితాగానం అయిపొంగనే షమా జాఫర్ మామూ ముందు హాజిర్ అయ్యింది. దీపశిఖ సాక్షిగా ఆయన తన రాగయుక్త సంగీత స్వరంతో శ్రోతలను మంత్రనగరిలోకి ఎత్తుకపోయిండు.
ఆఖే తమ్హారీ హూ తో అ సూ మేరీ హూ
దిల్ తుమ్హారీ హూ ధడ్రన్ మేరీ హూ
అల్లా కరే హమారీ ప్యార్ ఇత్నా గహకా హూ
సా స్ తుమ్హారీ మౌత్ మేరీ హూ
( కనులు నీవైతే కన్నీళ్ళు నావి. హృదయం నీదైతే స్పందన. నాది అల్లా దయవలన మన ప్రేమ ఎంతగాఢమో ఆగిన శ్వాస నీదైతే మరణం మాత్రం నాది కావాలి)
ఆ కవితామృతాన్ని ఆస్వాదించిన రసికుల నరనరాలలో పరవశత్వం పరవళ్ళు తొక్కింది.
శ్రీ రామచంద్రుడుకి హనుమంతుడు ఎట్లనో మా బాపుడు జాఫర్ మియా అట్ల. మా బాపు స్కూలుడు సదర్ సాబ్ అయితే అండ్ల జాఫర్ మియా ఒక చప్రాసీ. అతను పిల్లల కోడి కనుక స్కూలు పిల్లలంతా అతన్ని జాఫర్ మామూ అని పిల్చెటోళ్ళు. నాకు కూడాఅట్లనే అలవాటు అయ్యింది. ఉద్యోగం అంతస్తులు మతాల అంతరాలు మరచిపోయి వాళ్ళిద్దరు అక్కన్న మాదన్నలు గా జిగ్రీదోస్తులుగా కల్సి ఉండేటోళ్ళు. బాపు ఆయన్ని చనువుతో ప్రేమగా హమారే జాఫర్ మియా అని పిలవగానే జీసాబ్ అనో లేక హా సాబ్ అనో వెంటనే బదులు పలికేటోడు.
బడి పనులన్నీ జిమేదారిగ ఎట్ల చేసెటోడో మా ఇంటి పనులు కూడా అట్లనే నెత్తిల వేసుకు చేసేటోడు . అమ్మకు బజారు పనులల్ల ఆయన ఆసరాగా ఒక పెద్ద కొడుకుగా ఉండేటోడు. అమ్మకు ఉర్దూ రాదు. ఆయనకు తెలుగు రాదు. వారిద్దరి మాటామంతి, ఆ అవస్థను చూసి మా పోరలకు ఉచిత వినోద  ప్రదర్శనమై పొట్టలు పగిలేటట్లు నవ్వుకునేవాళ్ళం.
జాఫర్ మామూ రూపం హైదరాబాద్ దక్కనే ఆమ్ ఆద్మీకి ప్రతిరూపంగా ఉండేది. నెత్తిమీద నల్లని టర్కిష్ బూరు టోపి, మందంగా ఉండే ఊదారంగు బిన్నీ శేర్వానీ, లోపల తెల్లని మస్లిన్ లాల్చీ, దాని క్రింద తెల్లటి ఇరుకిరుకు కాటన్ పైజామా వేసుకుని మధ్యస్థంగ ఎత్తు లావులతో ఉండేటోడు, ముఖమంతా గుబురు గడ్డం మీసాలే గాక చాలా అస్పష్టంగా అమ్మవారు  సోకిన మచ్చలు కూడాఉండేవి. ఖిమామీ జర్దాపాన్ నమిలి ముదురు రంగుకు మారిన పెదుముల మీద వాడిపోని ఒక చిరునవ్వు మాత్రం హమేషా చమ్కాఇస్తుండేది.
ఎండాకాలం తాతీళ్ళల్ల( సెలవుల) కూడా మా ఇంటికి వచ్చి పనేమైనా ఉందా అని అడిగి పనులేమీ లేకపోతే దివాన్ ఖానా ఆరాం కుర్చీల పురుసత్ గ కూర్చుని బాపుతో వొడవని ముచ్చట్లల్ల మునిగి తేలేటోడు.
పెంజీకట్లు కమ్ముకొస్తున్న ఒకానొక సంజెవేళల తన ఎద లోపలి విషాదగాధను మొదటిసారిగా లోకానికి వెల్లడిచేసిండు. అది వ్యక్తిగతమే బనా చరిత్ర చెక్కిలి మీద ఘనీభవించిన కాలం కన్నీటి గాధ అది.
 
కోహీర్…..
తెలుగులో వజ్రాల గుట్ట అని అర్ధం. జాఫర్ మియా పుట్టి పెరిగిన వతన్ అది. ప్రకృతి పొత్తిళ్ళల్లో పసిపాపలా ముడుచుకుని పడుకున్న పల్లె అది. చుట్టూ నల్లరాళ్ళ గుట్టల మధ్య ఎర్ర మట్టినేల మీద ఆకుపచ్చని పచ్చల పతకంలా మెరిసే పల్లెకోహీర్, కోహీర్ తియ్యటి జామపండ్లు అవ్వల్ దర్జా నంబర్ వన్ అన్నమాట. మొత్తం నైజాం రాజ్యంలనే ఆ పండ్లు మహా మషూర్. ఆ పండ్ల ముందు బార్కాస్ జామపండ్లు కూడా బేకార్. హైదరాబాద్ కు నూరు కిలోమీటర్ల దూరంలో బీదర్ కు పోయే సడక్ కు ఎడమ పక్కమీద ఆ పల్లె ఉంటుంది. గంగా యమునల సంగమం వోలె హిందు ముస్లింలు అక్కడ సహజీవనం చేస్తుంటారు. కాని 1948 సెప్టెంబరు పదిహేను తారీఖు మాత్రం ఆ పల్లెను అతలాకుతలం చేసి హైదరాబాద్ చరిత్రగతిని ఉల్టాపల్టాచేసింది.
ఆ రాత్రి జాఫర్ మొదటి బుక్కను బిస్మిల్లా అనుకుంటూ నోట్లో పెట్టుకోంగనే ఆకాశం పగిలిందా అన్నట్లు పెళపెళా చప్పుళ్ళు అటువంటి చప్పుడు జిందగీల ఎప్పుడూ వినలేదు. చెవులు చిల్లులుపడి భీరిపోయాడు. మరుక్షణమే మరో వింత చప్పుడు అది సైరన్ మృత్యుదేవత పిలుపులాగ అది కర్ణకఠోరంగా ఉంది. ఏమీ సమజ్ గాక ఎంగిలిచేయి కడుక్కోకుండనే ఇంట్లనుండి ఇతలకి ఉరికొచ్చిండు. అప్పటికే అందరూ అక్కడికి చేరి చీకటి ఆకాశం దిక్కు తలలెత్తి   చూస్తుండ్రు. భూతాల్లాంటి గాలి మోటార్లు మబ్బుల్ని చీల్చుకుంటూ పట్నంవైపు పరుగులు తీస్తున్నయ్. వాటి పొట్టక్రింద ఊరంతట్ని పట్టపగలుగ వెలిగిస్తున్న  లైట్లు. అవి దయ్యం కండ్లవోలె మిరిమిట్లు గొల్పుతున్నయ్. అది సరిపోదన్నట్లు మీది కెల్లి చెవులు దిబ్బపడే సైరన్ చప్పుళ్ళు. ఎవరికీ ఏమీ సమజ్ కాలే. మెడలు విరిగేటట్లు నెత్తులు మీది కెత్తి బొమ్మలోల వరుసగ ఉరుకుతున్న ఆ ఇనుప డేగలను నోరెళ్ళబెట్టుకుని చూస్తున్నరు. అవి యుద్ద విమానాలని, మిలిటరీ జనరల్ జె.యస్.చౌదరీ నేతృత్వంలో అవి హైదరాబాద్ పట్నాన్ని దిగ్భంధం చేసి నిజాం నవాబును గద్దె దించడానికి పోతున్నయని వాళ్ళకు తెలియదు. ఆ ఊరికి అక్బార్ రాదు. రేడియో లేదు, ఇక వాండ్లకు దునియా మీది ముచ్చట్లు, సియాసత్ సంగతులు ఏం తెలుస్తయ్. అందరూ అయోమయం జగన్నాధంలే.
గాలి మోటార్లు అట్ల పోయినయో లేదో ఊర్లకు సడక్ మీద బుర్రుబుర్రున చప్పుడయ్యింది. మళ్ళీ ఇదేం పరేషాన్ అని అందరూ అనుకుంటూ అటువేపు చూడంగనే మిలిట్రీ ట్రక్కులు కనపడినయ్. అండ్ల ఇనుప చిప్పల టోపీలు, ఖాకీ రంగు డిరస్సులు, బుజాల మీద యాలాడే 303 తుపాకులు, కాళ్ళకు బూట్లు కనిపించినయ్. ట్రక్కు క్యాబిన్ మీద చిన్న సైజు ఫరంగి ఫిట్ చేసి ఉంది. టైర్లమీద ఎర్రటి దుబ్బమన్ను పుల్లుగ నిండిపోయి ఆ ట్రక్కులు చాలా దినాలా నుండి చాలా దూరం నుండి దేశ దేశాలు తిరిగి వస్తున్నట్లు చూడంగనే వాళ్ళకు తెల్సిపోయింది. అవి లాల్ ఖిలా నుండి ఉక్కుమనిషి సర్దార్ పటేల్ పంపిన సైన్యాలని వాళ్ళకేం తెలుకు. హైదరాబాద్ స్టేట్ బార్డర్ లల్ల – గుల్బార్గా, రాయచూర్, షోలాపూర్, బీదర్, బీడ్, పర్బనీ, నాందేడ్, ఐరంగాబాద్ బార్డర్లల్ల నైజాం సైన్యాల్ని, రజాకార్ దళాల్ని తమ ఉక్కు పాదాల క్రింద తొక్కి, నలిపి, నాశలం చేసి పట్నాన్ని పట్టుకునేందుకు పోతున్న యూనియన్ సైన్యాలని వాళ్ళకేం తెలుసు.
ఆ ట్రక్కులల్ల నుండి దబ్బుదబ్బున క్రిందిరి దుంకుతున్న మిలిట్రీని చూడంగనే వాళ్ళు పోయిలకు వచ్చిండ్రు. మామూలు పోలీసు జవాన్నో లేకపోతే అమీన్ సాబ్ నో చూస్తనే పంచెలు తడుపుకునే ఆ అనాడీలు మిలిట్రీ కనపడంగనే దస్కుతిని కలుగులకు దూరిన ఎలుకల్లాగ తమ ఇండ్లల్లకు జొర్రి తలుపులు బిగాయించుకున్నరు.
సైన్యం ఊరి మధ్యల నిలబడి ఒక వర్గం గుండెలలో భయాన్ని సృష్టించి ఇంకో వర్గం మనస్సులలో భరోసాను కల్గించే ఆలోచనతో తొలుత ఆ ఊర్ల కనపడుతున్న ఆకుపచ్చ మసీదు గుంబజ్ ను ఫరింగితో పేల్చేసిండ్రు. ఆ రాత్రి వాండ్లు జరుపబోయే హింసాకాండకు ఆ చర్య నాందీప్రస్తావన అయింది. ఓడిపోయిన శత్రుదేశంపై గెలిచిన సైన్యం విజయోన్మాదం తలకెత్తితే ఏం జరుగుతుందో ఆ రాత్రి ఆ ఊర్ల అదే జరిగింది.
మసీదు గుంబజ్ తునాతుకలు కాంగనే ఆ హమ్లా ఎవరిమీదనో ముస్లింలకు ఖుల్లంఖుల్లగ సమజయిపోయింది. ఎవరి ప్రాణాలువాళ్ళు అరచేతులల్ల పెట్టుకుని ఇంటెనక తలుపులు తీసి ఊరి బయటి పొలాలకు ఉరికిండ్రు. వయసుల ఉన్నవాళ్ళు అట్ల తప్పించుకుంటే ఇగ ఇండ్లల ఆడోళ్ళు, పిల్లలు, ముసలోళ్ళు మిగిలిపోయిండ్రు. ఇరవై ఏండ్ల జాఫర్ భీ అన్నతో కల్సి అడివిలకు పరారయ్యిండు. కాని ఏం ఫాయిదా మిలిగిన కుటుంబం మాత్రం బర్బాద్ అయిపోయింది.
జాఫర్ వొదినా, అమ్మతోపాటు ఊర్ల ఉన్న ముస్లిం ఆడోళ్ళందరు అన్యాయానికి గురయ్యిండ్రు. జాఫర్ అబ్బాజాన్ తో పాటు మరికొందరు మిలిట్రీకి చిక్కితే వాళ్ళందర్ని వరుసగ నిలబెట్టి లుంగీలు విప్పి ముస్లింలేనని నిర్దారణ చేసుకున్నంక కాళ్ళు చేతులు బిగించి కట్టి నిండుగ నీళ్ళున్న మోటలావులల్లకు విసిరేసిండ్రు. ముస్లింలందరూ రజాకార్లు కాదని, నిజాం నవాబు రాజకీయాలతో ఏ మాత్రం సంబంధం లేని అమాయకులని ఆ సైన్యం ఆలోచించలేదు. ఆ సైనికులలో ఎక్కువ మంది పంజాబి సిక్కులు. దేశ విభజన చేసిన గుండె గాయాలను వారు ఆ అమాయక ముస్లింలపై చేసే దుర్మార్గం ద్వారా మాన్పుకోవాలని అనుకున్నరు. చేసేదంతా చేసిం తర్వాత ఆ ఊరి మాలి పటేల్, పోలీస్ పటెళ్ళకు హకుం జారిచేసి కోళ్ళు, మేకలు, కోయించుకుని సుష్టుగా తిని మర్నాడు పట్నంవైపు ఆ పటాలం ప్రయాణమయ్యింది.
మిలిట్రీ ఊరు విడిచిందన్న సంగతి తెల్సుకుని అప్పటి వరకు చెరుకుతోటలెల్ల, జొన్న తోటలెల్లర దాక్కున్న ముస్లింలందరూ ఆ అన్నా తమ్ముళ్ళతోసహా ఊర్లకు తిరిగి వచ్చిండ్రు.ముస్లింల వాడకట్టు అంతా బర్బాద్ అయిపోయింది. ఖబరస్తాన్ వోలె కనపడుతుంది. మొగోళ్ళు మోటబావులల్ల తేలితే బ్రతికివున్న ఆడశవాలు మాత్రం కుళ్ళి కుళ్ళి ఏడుస్తున్నాయి. ఊరు ఊరంతా ఏడ్పులుతో నిండిపోయింది. కాని అ దుఃఖ గాధ అంతటితో అయిపోలేదు.
ఆ పగటిపూట మరొక మిడతల దండు ఊరిమీద ఇర్సుకబడింది. వాండ్లు మరట్వాడా ప్రాంతం నుండి వచ్చిన హిందూ గూండాలు, ఆ గుంపు గుర్రాల మీద వచ్చింది. చేతులలల్ల తల్వార్లు, జంబియాలు, లారీలు, తాళ్ళు.  దొరికిన ముస్లిం మగవాండ్ల తలలను తేజ్ తల్వార్లకు బలి ఇచ్చిండ్రు. ఇండ్లల్లకు చొచ్చుకొచ్చి వెండిబంగారాన్ని మూట గట్టుకున్నరు. తాళ్ళతోఆడవాండ్లను మూటల్లాగా కట్టి గుర్రాలమీద అడ్డంగా వేసుకుని తమదేశఁ వైపు మెరుపుతీగల్లాగా మాయమయ్యిండ్రు. తర్వాత దినాలల్ల ఆ ఆడోళ్ళను అందరూ కల్సి ఉమ్మడి వొస్తువుల్లాగా వాడుకున్నరు. ఇండ్లల్ల కట్టుబానిసల్లాగా పెట్టుకున్నరు. వస్తుమార్పిడిల్లాగ అమ్ముకుని అనేక గ్రామాల సరిహద్దుల్ని దాటించిండ్రు. కొందర్ని బలవంతంగా హిందూమతంలకు మార్పించి హిందూ స్త్రీల పేర్లు వారికి పెట్టిండ్రు. వాడుకుని వాడుకుని యాష్ట కొట్టినప్పుడు దోస్తులకు నజరానాలుగ సమర్పించుకుండ్రు. ఆఖరికి ఆండ్ల కొందరు అంగడి బొమ్మలుగా మారి రోగాలు, నొప్పులతో నవిసి నవిసి చచ్చిపోయిండ్రు. జగన్నాథ రథ చక్రాల క్రింద విరిగిన చీమలకాళ్ళ చప్పుళ్ళు ఎవరి వింటారు. ఆ సైతాన్ కా దౌర్లో ఒక ఘోర దృశ్యాన్ని మాత్రం ఆ ఊరి ప్రజలు ఎన్నడూ మరచిపోలేదు.
సగం చచ్చిన శవంలా ఉన్న జాఫర్ వొదినను ఒక మరాఠా మహీల్వాన్ తన బుజాల మీద వేసుకుని గుర్రం వైపు ఉరుకుతుంటే ఆమె ఏడేండ్ల కొడుకు మేరీ అమ్మీకో మత్ లేజావ్ , ఉస్కో చోడ్ దో అనుకుంట అతనికి అడ్డమడ్డం తిరిగిండు. దాంతో ఆ దుర్మార్గుడికి కోపం వచ్చి చేతిల ఉన్న తల్వార్ ను ఆ పసిపోరడి మెడవైపు ఘుళిపించిండు. అంతే వొక్క వేటుతో ఆ పిల్లగాడి తల లేత మెడ నుండి వేరయ్యి క్రింద భూమి మీదకి చెండులాగా దొర్లిపోయింది. కాని అప్పుడొక భయంకర దృశ్యం అక్కడున్న వాళ్ళకు కనపడింది. తలకాయ క్రిందికి దొర్లిపోయినా ఆ మొండెంమాత్రం నేలకు ఒరగలేదు. కొన్ని సెకండ్ల వరకు ఆ పిల్లగాడి మొండెం అటూ ఇటూ ఉరికురికి ఆఖఱికి నేలమీద దబ్బున పడింది. కాల్జేతులు తపాతపా కొంచెం సేపు చేప పిల్లలాగా కొట్టుకుని కొట్టుకుని ఆ శరీరం ఇటూ అటూ కొంచెం సేపు తండ్లాడి ఆ తర్వాత చలనం ఆగిపోయింది. ఆ దృశ్యాన్నిచూసిన ఊర్లోళ్ళందరికి చాలా ఏండ్ల వరకు వాళ్ళ కలత నిద్రలల్ల తలలేని ఆ పిల్లవాడి మొండెం అటు ఇటు ఉరుకుతున్నట్లు మేరే అమ్మీకో మత్ లేజావ్ అని ఒర్లుతున్నట్లు పీడకలలు వచ్చి వాళ్ళను వెంటాడి , వేధించేవి.
మరాఠీ మూకలు వెళ్ళినంక ఆ ఊర్ల మిగిలిన ముస్లిం స్త్రీ పురుషులిద్దరూ కట్టగట్టుకుని ఊరి నడుమ బొడ్రాయికాడ హిందువుల కాళ్ళమీద పడి వాండ్లెవరో వేరే ఊరి మనుషులు చేతులల్ల చచ్చే కంటే మన ఊరోళ్ళ చేతులల్ల చచ్చినమన్న తృప్తి అయినా మాకుంటుంది మమ్మల్ని మీరే చంపి పుణ్యం కట్టుకోరాదుండ్రి అని వొలవొలా ఏడ్చిండ్రు. అప్పుడు హిందువులందరూ వాళ్ళను లేపి తమ గుండెలకు అదముకుని వాండ్లు భీ ఎక్కెక్కి కందనీళ్ళు కార్చిండ్రు. కార్చిన కన్నీళ్ళకు హిందూముస్లిం తేడాలు ఉంటాయా.
తప్పించుకున్న అనేకమందితో కల్సి జాఫర్, అతని అన్నయ్యా కలసి పెద్దరోడ్డు మీదనుండిగాక పొలాలల్ల నుండి, అడవుల నుండి కట్టుబట్టలతో కాలినడకన హైదరాబాద్ చేరుకున్నారు. అట్ల వాళ్ళు స్వదేశంలనే కాందిశీకులయి పోయిండ్రు.
పట్నం చేరుకునే సరికి అదొకప్పుడు అనఫ్ ణాహీలు పరిపాలించిన హైదరాబాద్ కాదు. నిజాం యూనియన్ సర్కార్ కు లొంగిపోయిండు. రాచరికం స్థానంల ప్రజాస్వామ్యం పేరుతో మిలటరీ పాలన ఏర్పడింది. ఆ సైనిక ప్రభుత్వానికి మద్దతుగ ఆంధ్ర నుండి వచ్చిన సివిల్ ఉద్యోగుల పెత్తనం కనపడుతుంది. విజేతల ఆధిపత్యధోరణి అంతటా విస్తరించింది. నగర సంస్కృతిలో, జీవన విధానంలో మార్పు స్పష్టంగా కనపడుతుంది.
గతం గాయాలను మర్చిపోదామని వారిద్దరు మళ్ళీ పెండ్లిళ్ళు చేసుకున్నరు. కొత్తగ పట్నం జీవితానికి అలవాటు పడిండ్రు. ఎవరో నవాబుగారి సిఫారస్ తో జాఫర్ కు చప్రాసీ నౌఖరీ దొరికింది. అక్షర జ్ఞానం లేని అన్నమాత్రం చార్మినార్ కాడ రిక్షాగ మారిపోయిండు. ఆ గడ్డుదినాలల్ల చానా మంది ముస్లింల బ్రతుకు నావలు తలక్రిందులై కాల క్రమేణా వారి జీవితాలు సమాజపు అట్టడుగు పొరలలకు వెళ్ళిపోయి తర్కారీబండీలుగ ప్యాజ్ ఔర్ మౌజ్ కీ బండీలుగ, సైకిల్ పంక్చర్లు లేదా హర్ ఏక్ మాల్ దుకాణాలుగా మారిపోయాయి. ఇక రాబోయే రోజులన్నీ జీవఫలం చేదువిషయం అన్న సంగతి వారికి తెలిసిపోయింది.
కాలం పగబట్టిన నాగుపాముగ వారి బ్రతుకుల్ని మరోసారి కసిగ కాటేసింది. అదే 1952 గైర్ ముల్కీ గో బ్యాక్ ఉద్యమం. ప్రత్యేక తెలంగాణా ఉద్యమంల తొలిదశ అది. తొలితరం పోరాటం అది. సెప్టెంబరు నెల హైదరాబాద్ కు అచ్చిరాదని పెద్దల అనుమానం. భయం. ఈ నెలలోనే ఔరంగజేబు గోల్కొండ ఖిలా మీద హమ్లా చేసి పట్నాన్ని పట్టుకున్నడు. 1909ల మూసీకి వరదలు వొచ్చి పట్నం సాంతం కొట్టుకుపోయింది ఇదే నెలల. ఆలేరు దగ్గర వసంతవాగుల రైలుపడి అగ్గిపెట్టెల్లాగ కొట్టుకుపోయింది ఇదే నెలల. 1948 పోలీస్ యాక్షన్ జరిగింది ఈ సెప్టెంబర్ నెలనే. అంతెందుకు రెండవ ప్రపంచయుద్దం మొదలయ్యింది ఇదే నెలల. ఇగ మళ్ళీ ఇప్పుడేం ముంచుకొస్తదో అని ముసలోళ్ళు భయపడుతుండగ గైర్ ముల్కీగోబ్యాక్ ఉద్యమం రానే వచ్చింది.
పోలీస్ యాక్షన్ తర్వాత ఉసిళ్లలా వచ్చిపడిన ఆంధ్రులు స్థానికుల నోళ్ళు పొట్టలు గొట్టి విద్యా, ఉద్యోగాలలో తిష్ట వేసిండ్రు. లంచాల వ్యవస్థతో దొంగ ముల్కీ సర్టిఫికేట్లు పుట్టుకొచ్చాయి. వీటికి వ్యతిరేకంగా ముల్కీలుకాని వాళ్ళంతా వెనక్కి పోవాలని విద్యార్థులు ఉద్యమాన్ని నడిపిండ్రు. తెలంగాణా అంతటా అగ్గి అంటుకుని ప్రజలు అగ్గిపిడుగులైనారు. ఇడ్లీసాంబార్ గో బ్యాక్, గోంగూరపచ్చడి గో బ్యాక్ అన్న నినాదాలు నింగికి అంటినాయి. సర్వర్ దండా అనే ఒక ఉర్దూకవి ముఖ్యమంత్రి నీలం సంజీవరెడ్డి మీద ఒక వ్యంగ్య వైభవ కవితరాసిండు.
 
సంజీవరెడ్డి మామా
అయ్యయ్యో రామరామ
కైసా హై ఏ జమానా
పాడేంగేతేరా పైజామా
రూపయికో భిక్త బియ్యం
దిన్ మే హీ దిక్త దయ్యం
సంజీవరెడ్డి మామ
అయ్యయ్యో రామరామ
ఈ సర్వర్ అనే కవి కలం పేరు దండా అంటే ఆయన కవితలు పాలకులపై ముల్లుగుర్రలా పనిచేస్తయి అన్నమాట. సర్వర్ దండా కవితలు సామాన్యుల్ని కడుపుబ్బా నవ్వించి చివరికి చైతన్యపరిచేవి.
సైఫాబాద్ సైన్స్ కాలేజి విద్యార్థులు జూలూస్ తీసి నిజాం కాలేజి చేరుకుని బంద్ చేసిన గేట్లను బద్దలు కొట్టి క్లాసులల్ల ఉన్నోళ్ళను ఇవతలికి గుంజి అబిద్ షాప్ దాక ఊరేగింపు నడిపిండ్రు. కట్టుల్లు( పోలీసోల్లకు ముద్దుపేరు) లాఠీలకు పని అప్పగించి పోరల కాల్జేతుల బొక్కలు ఇరగొట్టిండ్రు . తలలు పగిలిన కాలేజి విద్యార్థులు బ్యాండేజీలు కట్టుకుని నుదుటికి కఫన్ కట్టుకున్నట్లు తమకు తాము వీరులుగా భావించుకుని ఛాతీలు చూపింటుకుంట తిరుగుతున్నారు.
ఇగ ఆ మర్నాడు సిటీ కాలేజి స్టూడెంట్స్ క్లాసులు బాయ్ కాట్ చేసి జులూస్ తీసిండ్రు.  దానికి కేశవరావ్ జూదవ్ నాయకత్వం వహించిండు. జులూస్ హైకోర్టు, మదీనా హోటల్ చౌరాస్తాలకు చేరంగనే పోలీసులు కాల్పులు జరిగినయ్. విద్యార్థులు చనిపోయిండ్రు. వారి శవాలను బందోబస్తు మధ్య ఉస్మానియా దవాఖానాలు తరలించిండ్రు. ఆ శవాలను వాపస్ ఇవ్వాలని ప్రజలు పత్తర్ గట్టీ పోలీస్ నాకా మీద దాడి చేసిండ్రు. నగరం నవనాడులు బంద్ అయినాయి. నిరవధిక కర్ఫ్యూ  విధించబడింది. పోలీసులు నరకలోకపు జాగిలమ్ములుగ సడక్ ల మీద పహరా కాసిండ్రు. అలలు అలలుగా ఉద్యమకెరటాలై ప్రజలు తిరగబడ్డరు. చార్మినార్ దగ్గర మక్కామసీదు సాక్షిగ, మాతా లక్ష్మీ మందిర్ సాక్షిగ మళ్ళీ కాల్పులు జరిగినయ్. అమాయకంగా రిక్షా తొక్కుకుంట రోడ్డుమీదికి పోయిన జాఫర్ అన్నయ్య నెత్తికి తుపాకి గుండు తగిలి అక్కడికక్కడే ప్రాణాలు విడిచిండు.
కోహీర్ ఆకుపచ్చ పొలాల మధ్య ఆనందంగ రోజులు గడిపిన ఒక అమాయకపు రైతుబిడ్డ కాలవాహిని అలల వాలున నగరానికి కొట్టుకొట్టి బ్రతుకుబండి ఈడ్చుతూ చరిత్ర రథచక్రాల క్రింద నలిగి అకాలమరణానికి గురయ్యిండు. ఆ పాపం ఎవ్వరికి రాకూడదు. గరళ కంరుడైన జనాబ్ జాఫర్ మియా కాలం కత్తుల వంతెన మీద ముందుకు మున్ముందుకే నడిచి నడిచి ఒక మలుపుల ఒక మజిలీల మా బాపును కలుసుకుని ఆ సాయం సంధ్య వెలుగు చీకట్లల ఎదలోని గుండె గాయాలను ఆవిష్కరించుకుని తనను తాను స్వాంతన పరుచుకున్నడు.
నా బాల్య జీవితానికి జాఫర్ మామూ జీవితంలో ఒక బొడ్డుతాడు సంబంధఁ ఏర్పడిపోయింది. విడదీయరాని అనుబంధమయ్యింది.
మొదటిసారి నేను బడికిపోయింది ఆయన సైకిల్ మీదనే. ఆయన సైకిల్ తొక్కుతుంటే వెనుక సీటు మీద నేను చక్లంముక్లం కూర్చుని , సంకల కొత్తపలక ఇరికించుకుని జోరుగ, హుషారుగా బడికిపోయిన.  అట్ల నా చదువుకు శ్రీకారం చుట్టింది. జాఫర్ మామూనే అక్కడ పెద్ద పంతులతో సదర్ సాబ్ కా బేటా అని ఘనంగ ఉర్దూల పరిచయం చేసిండు. అప్పుడప్పుడూ ఇంటర్వూల్లుల తెల్లటి సీమెండి టిఫిన్ డబ్బల అమ్మ కలిపిచ్చిన మామిడికాయ పప్పన్నం పట్టుకొచ్చెటోడు.
ఆరోగ్యం బాగలేక బాపు ఒక నెల దవాఖానాల ఉన్నడు. ఆ నెలరోజులు జాఫర్ మామూ మా శాలిబండా నుండి నాంపల్లి సర్కారీ దవాఖానాకు అంతదూరం సైకిల్ మీద తోషాడాన్ ( టిఫిన్ క్యారియర్) మోసుకుపోయేది. ఇడిసిన మురికి బట్టలు వాపస్ తీసుకొచ్చి ఉతికి ఇస్త్రీ చేసినవి పట్టుకపోయేది మేం పిల్లలం జాపుకోసం రంధి పెట్టుకున్నమని గమనించి మమ్మల్ని ఖుష్ చేసేందుకు రసాలూరే తియ్యటి మల్ గోబా మామిడిపండ్లు, చల్లచల్లటి కర్బూజాలు, తర్బూజాలు పట్టుకొచ్చేది. అట్ల చిన్న జీతగాడయిన ఆయన జేబుకు మాకోసం చాలాసార్లు బొక్కపడేది.
ప్రతి పంద్రాగస్టు జండావందనం పండుగకు ఒక  సేరు తియ్యటి బూంది, సవ్వాసేరు కారా మిక్చర్, రెండూ వేరు వేరు చెంగీరీలల్ల ( వెదురు బుట్టలు) కట్టించుకుని వాటి మీద గులాబీ రంగులో మెరిసే పన్నీని అతికించుకుని మా ఇంటికొచ్చి అమ్మకు అందచేసెటోడు. ఆయన తెచ్చిన మిఠాయి తింటేనే మాకు జండా వందనం పండుగ పూర్తయినట్టు అనిపించేది.
ఒకసారి నాకు టైఫాయిడ్ వచ్చి మంసంల అరిగోసపడిన.  ఒకసారి క్రిందికి మీదికైతే డాక్టర్ సాబ్ స్వయంగ ఇంటికి వచ్చి నాడీ నిదానంచేసి ముఖం చిన్నగ చేసుకుని పక్క అర్రలకు పోయి అమ్మాబాపులతో చెవులల్ల ఏందో గుసగుస మాట్లాడంగనే వెక్కెక్కి ఏడుస్తున్న అమ్మ గొంతుచప్పుడు వినబడింది. ఆయన పోంగనే నన్ను హడావుడిగ మంచం మీద నుండి దించి క్రింద ఉత్త చాపల పండబెట్టిండ్రు. నాకు తప్ప సంగతి అందరికీ సమజ్ అయినట్టుంది. కొంచెం సేపు బేహూష్ అయ్యి మళ్ళీ కండ్లుతెరిచేసరికి నా పక్కన కూర్చున్న జాఫర్ మామూ కనిపించిండు.
ఆయన నెత్తిమీద బూరుటోపీలే వొంటిమీద నల్లని శేర్వానీ లే, నోట్లె జర్బాపాన్ భీ లే, తెల్లని పాల వెన్నెలాంటి మల్లెపూల లాల్చీ, తెల్లటి పైజామా. అసుంటి డిరస్ ల ఆయన్ని నెనెప్పుడు చూడలే. అని రంజాను ఉపవాసదినాలేమో. కండ్లకు నల్లని సుర్మానే గాక ఆయన వొంటిమీద నుండి చమేలీ అత్తరు సువాసన సన్నగ గుభాళిస్తుంది. నా జ్వరం కండ్లకు ఆయన అల్లా పంపిన ఫరిస్తా దేవదూతలాగా కన్పించిండు. నాజూకుగ లేక తమలపాకు లాంటి నా అరచేతిని తన చల్లటి చేతులల్లకు తీసుకుని లోపల్లోపల ఖురాన్ సురాలను స్మరించుకుంట ఎర్రదారం ఉన్న తాయత్తును నా మెడల కట్టిండు. అది సరిపోదన్నట్లు నాంపల్లి బజార్ ఘాట్ల ఉండే యూసుఫియా దర్గా దట్టీ భీ నా కుడి చేతి దండకు గట్టిగ కట్టిండు.
అట్లనే నిద్రలకు జారిపోయిన సాయంత్రం దీపాలుపెట్టె యాళ్ళకి మెల్కొచ్చి జరం జారింది. డాక్టర్ సాబ్ కీ దవా ఏందో గని జాఫర్ మామూ దువా కా అసర్ మాత్రం నన్ను బ్రతికించింది.
ఆ తర్వాత ఆయన మళ్ళా నాకు కనపడలేదు.
జాఫర్ మియా బడికి రాక వారం రోజులయ్యింది అన్నడు బాపు. వొళ్లేమైనా బాగలేదేమో అన్నది అమ్మ. ఇంకా వారం రోజులు గడిచినయ్.  కనీసం రుఖ్సత్ దరఖాస్త్ ( లీవ్ లెటర్) అయినా పంపలే అన్నడు విచారంగ. మరి నువ్వే వాళ్ళింటికి పోయి తెలుసుకోరాదా నిష్టూరంగ అన్నది.
ఆ తెల్లారిపొద్దు పొద్దుగాల్నే  అతనుండే ఖాజీపురా మొహల్లాకు పోయి ఒక గంట తర్వాత ఢీలా ముఖంతో ఇంట్లకొచ్చిండు.
ఏమైనా తెల్సిందా అడిగింది. ఆయన వాలకాన్ని అనుమానంగ చూస్తూ.
జాఫర్ మియా లేడు అని బాపు గుడ్లల్ల నీళ్ళు గుబగుబమని పొంగుతుంటే గద్గద స్వరంతో జవాబిచ్చిండు. అదేంది ఏమైందాయనకు నోరెళ్ళబెట్టి భీరిపోయింది.
ఎవరికి ఏమీ చెప్పకుండామొత్తం కుటుంబంతో సహా మాయమయ్యాడంట. బస్తీల అందర్నీ విచారించిన వాళ్ళకు కూడా ఏమీ తెలువదట.
అమ్మ ఏడ్చింది.
ఆమెను సమ్ జాయించబోయి బాపు అంతకంటె ఎక్కువ ఏడ్చిండు.
అమ్మ. బాపులు ఏడ్చిన తర్వాత కొద్దిరోజులకే మా ఇంటికి టపాల ( పోస్టు) ఒక లిఫాఫా (కవరు) వొచ్చింది. అమృత్ సర్ నుండి జాఫర్ మామూ రాసిన ఉత్తరం  అది. ఉర్దూల ఉన్న ఆ ఉత్తరాన్ని బాపు తప్సీల్ గ చదివి అమ్మకు తెలుగుల సమ్ జాయించిండు. ముక్తసరిగ దాని సారాంశం.
నా కన్నీటి కథ అంతా మీకు తెలుసు . అవన్నీ జరిగి పదేండ్లు దాటినా ఇంకా భయం భయంగ పాము పడగ నీడక్రింద ఉన్నట్లే బ్రతికిన. కత్తి వేలాడుతుంటే భద్రత, భరోసా ఇవ్వని బ్రతుకు దాని భవిష్యత్తు చీకటిగానే కనపడింది. ఇది మా రాజ్యం కాదని, మళ్ళీ మతకల్లోలాలు చెలరేగితే ముస్లింలు మిగలరని నా భయం. ఈ దేశంలో ముస్లింలెప్పుడూ రెండవ తరగతి పౌరులనేది జీవితం నాకు నేర్పిన గుణపాఠం. పాకిస్తాన్ మమ్మల్ని గౌరవిస్తుందని, రక్షిస్తుందని నా ధృఢ విశ్వాసం. ఢిల్లీలో వీసాలు సంపాదించి అమృత్ సర్ కు వచ్చిన. రేపు ఉదయం ఫజర్ సమాజులు హిందుస్తాన్ లో ఆఖరిసారి చదివి నాఘూ బార్డర్ దాటి పాకిస్తాన్ ల నా కుటుంబంతో సహా ప్రవేశిస్తున్న.
నా నిష్ర్కమణ గురించి నేనెవరికి చెప్పలేదు. ఈ రహస్యం మీకు మాత్రమే చెబుతున్న. మీదు చూపించిన ప్రేమాభిమానాలకు లాఖ్ లాఖ్ శుక్రియాలు. ఖుదా హాఫీజ్, అప్ కో ఆఖ్రీసలాం అమ్మాకో మేరా నమస్తే. బచ్చోంకో మేరా దువా.
ఆ ఉత్తరాన్ని చేతిల పట్టుకుని అమ్మాబాపులు ఇంట్ల నుండి శవం లేచినట్టు పెద్దగ శోకాలుపెట్టిండ్రు. ఆ ఉత్తరం చాలా కాలం మా సందుగలో ఉండె.
ఆరుపదుల క్రిందటి దుఖ్ భరీ పురానీ కహాని ఇది.
ఈ దేశాలు, ఈ సరిహద్దులు, ఈ ముళ్ళకంచెలు, ఈ గీతలు, ఈ గోతులు, ఈ గోడలు, ఈ గొడవలు ఎవరు ఎందుకు, ఏ ప్రయోజనాల కోసం సృష్టించిండ్రో మనుషుల్ని, మనుసుల్ని ముక్కలు ముక్కలు చేసే దేశాలు, దేశదేశాల రాజకీయాలు ఇప్పటికీ ప్రతి జండావందనం పండుగ నాడు నేను జాఫర్ మామూ తెచ్చె మిఠాయి కోసం ఎదురు చూస్తుంటాను. ఆయనెక్కడుంటేనేం అల్లా దయ వల్ల హమేషా చల్లగా సలామత్ గ ఉండాలి.
నేను హిందువును కాను, ముసల్మాన్ ను కాను
నేను మందిరాన్ని, మసీదును అధిగమించాను
నా మనస్సునే ప్రార్ధనా స్థలంగా మలచుకున్నాను
నా విశ్వాసమే నా మతం
నా ప్రేమనే నా మతం
రచన:జెజ్జాల కృష్ణ మోహన రావు
 
శ్రీమతి జ్యోతిగారు “మాలికకు రచనను పంపుతున్నారు గదా” అని వినాయకచవితి  ఉదయము జ్ఞాపకపరచారు.  అందువల్ల వినాయకునిపైన నేను వ్రాసిన పద్యాలను ఏర్చి కూర్చిన ఈ రచన పాఠకలోకానికి నచ్చుతుందని ఆశిస్తున్నాను. మొత్తము 25 రకముల వృత్తములలో, జాతులలో 39పద్యములు ఉన్నాయి.  వృత్తముల వివరణలు, నాగబంధ చిత్రము చివర ఇవ్వబడినవి.
 
శ్లోకములు –
శుక్లాంబరధరున్, విష్ణున్, (శుక్లాంబరధరం విష్ణుం)
శశివర్ణున్, చతుర్భుజున్, (శశివర్ణం చతుర్భుజం)
ప్రసన్నవదనున్ దల్తున్ (ప్రసన్నవదనం ధ్యాయేత్)
విఘ్న మ్మన్నియుఁ బాపఁగా  (సర్వవిఘ్నోపశాంతయే) – (1)
 
అనంత విశ్వ సంచారీ
అనాథకుల నాయకా
వినాయకా సదా నీకు
ప్రణామమ్ము లొసంగెదన్ – (2)
 
ఆప రావయ్య విఘ్నమ్ముల్
ఆపదలను బాప రా
పాపములను బోగొట్టి
నాపైఁ గరుణఁ జూపరా – (3)
 
గుంజీల నెన్నొ తీస్తా నేన్
రంజిల్ల జేయరా మదిన్
సంజలోన ప్రభాతాన
నిన్ జపింతు సుధామయా – (4)
 
కిణపా –
కావుమయ విఘ్నేశా
దేవగురు దేవేశా
పావన పరంధామా
ప్రోవుము వరారామా  – (5)
 
పార్వతికి మోదమ్మై
శర్వునికి మోదమ్మై
సర్వజగ మోదమ్మై
యుర్వి కిడు మోదమ్మున్ – (6)
 
మాధవుని కల్లుండా
మోదముల కిల్లై, నా
వేదనలఁ బాపంగా
రా దరికి హేరంబా  – (7)
 
సురి –
గణముల దేవుండై
యనఘుఁడు నీవుండన్
దనువిటఁ గంపించెన్
మనసునఁ దల్వంగన్ – (8)
 
భువనము  మ్రోఁగెన్గాఁ
గవనముఁ బాడంగా
నవముగఁ బారెన్గా
భవసుత రాగమ్మై – (9)
 
త్రిజగము లేకమ్మై
నిజముగ వేచే, నో
గజముఖ రావయ్యా
విజయము నీయంగా  – (10)
 
గజగతి –
గజముఖా గణపతీ
గజగతీ గజపతీ
త్రిజగ వందిత పదా
నిజము గొల్తును సదా – (11)
 
అజయ, వందితగణా,
త్రిజగపూజితగుణా,
గజగతిన్ వరములన్
గజముఖా యొసఁగ రా – (12)
 
గణదేహా –
జగదాధారా – సద్గణదేహా
జగణాకారా – సద్గుణగేహా
నగజానందా – నాదవినోదా
నిగమాంబోధీ – నిశ్చల నాదా  – (13)
 
తృషాగ్ని –
అనాదిదేవా – అనాథబంధూ
సనాతనాత్మా – సనూతనాశా
అనూహ్యరూపా – అనంతదీపా
వినోదచిత్తా – వినాయకా రా – (14)
 
సుముఖీ –
సుముఖుని దల్తును – సుందరమై
ప్రముఖుని దల్తును – పావనమై
యమలుని దల్తును – హ్లాదముగా
విమలుని దల్తును – వేదముగా – (15)
 
గౌరీ-
పారంగతునిన్ – పరమాశల నిప్డున్
వారించఁగ దు-ర్భర విఘ్నము లెప్డున్
గౌరీసుతు నే – ఘన భక్తిని దల్తున్
హారమ్ములతో – హరి కాప్తుని గొల్తున్ – (16)
 
గజలలిత (కుసుమవిచిత్రా ) –
ఘనుని దలంతున్ – గజలలితాస్యున్
మనసునఁ గొల్తున్ – మనసిజరూపున్
నను దయతోడన్ – నయముగఁ గావన్
గణపతి నీకున్ – గరముల మోడ్తున్ – (17)
 
మోదకము –
మోదకహస్తుని – మ్రొక్కెద నిప్పుడు
బాధల దీర్చును – భక్తుల కెప్పుడు
పేదలఁ బ్రోచును – విఘ్నము లాపును
మేధను నెల్లర – మించిన దైవము – (18)
 
ఖేదము బాపెడు – ఖేలన వీక్షణ
మోదము లిచ్చెడు – మోదక భక్షణ
నీ దరహాసము – నిల్పును విఘ్నము
పాదము లందున – భక్తి నిమగ్నము – (19)
 
సువర్ణపూరము –
వరద వినాయకా సు-వర్ణపూర రావా
గిరితనూజ పుత్త్ర – గీతికా వినోదా
హరిహరేంద్రచిత్త – హర్షదాయకా యీ
విరుల నందుకోర – విశ్వరూపధారీ – (20)
 
గజాస్య –
మోదకమ్ముల నిత్తు – ముదమార నీకున్
బాధకమ్ముల బాపు – ప్రణతోఽస్మి యందున్
నాదబిందు విలాస – నను గావు మయ్యా
ఆదిదేవ గజాస్య – యగజాననాత్మా- (21)
 
గజానన –
ఓ గజానన దేవ – యుమకు సుతుఁడ
వేగ మాపుమ విఘ్న – విషమములను
రాగతాళలయంపు – రవళి యలర
స్వాగతమ్మిదె స్వామి – సరస గొలుతు – (22)
 
నాగానన –
గణపతి, పలు వి-ఘ్నమ్ముల నిలుపర
అనఘుని నిను నే – నర్చన సలిపెద
గుణనిధియగు నిన్ – గూర్మిని గొలుతును
ప్రణతులఁ గొనరా – పాపముఁ గడుగఁగ- (23)
 
కరుణను గను నా-గానన సతతము
శరణని యనెదన్ – స్కంధుని సహజుఁడ
వర సుర వినుతా – వందనములఁ గొను
హరుని తనయుఁడా – హర్షము నొసఁగఁగ – (24)
 
సుగంధి (తూణకము) –
వారిజాసనాప్త ,కాలవంశజా, సతీసుతా, (వా స కా వం స తా)
తారకాసఖాంగ, వంద తప్పులన్ క్షమించవా ,(తా స వం త క్ష వా)
వారణాక్ష , సిద్ధి తల్ప, పార్వతీ తనూభవా, (వా క్ష త పా త వా)
వారిజాతపాద, పాపభంజనా, యశోనిధీ, (వా త పా భం య ధీ)
ధీరకాయ, విఘ్నభంగ, దివ్యవేశరూపకా, (ధీ య భం ది శ కా)
కారణాంశ, నీవె దిక్కు కావరా, సదా శివా! (కా శ ది కా స వా)  – (25)
(కుండలీకరణములలోని అక్షరములు నాగబంధములో రెండు పాదములు సంధించిన చోటులోని అక్షరములు, బొమ్మను చూడండి)
 
గజరాజ-
విజయేంద్రు గౌరికి – బ్రియమైన కొమరునిన్
నిజమైన విద్యల – నికరమ్ము కొఱకు స-
ద్గజరాజశీర్షుని – గణనాథు సుముఖు నం-
బుజనేత్రు వైష్ణవు – ముదమార దలతు నేన్- (26)
 
కడు దివ్య దీప్తితో – గజరాజ ముఖముతో
నడిమింట రమ్ము తి-న్నగ నీవు నగవుతో
అడుగంగ నిచ్చు యో – యగజాంశ, యిడుములన్
విడిపించు, యిత్తు నీ – ప్రియమైన కుడుములన్- (27)
 
గజవరవిలసిత (ఋషభగజవిలసిత) –
మోదకహస్త నా కిట – ముదముల నొసఁగుమా
నాదవినోద, జ్ఞానపు – నయనము నొసఁగుమా
కాదన కో వినాయక – గజవరవిలసితా
నీ దయ నీయుమా నిను – నిరతము దలఁతు నేన్- (28)
 
పృథ్వి –
నగేంద్రసుతనందనా – నవ యుగాధిదేవాఽచ్యుతా
జగాధిపతినందనా – జయ జగద్ధితాపేక్షితా
ప్రగాఢకరుణాకరా – వరమృగాననా చిన్మయా
సుగాత్ర గణనాయకా – శుభమృగాసనా సన్మయా – (29)
 
వినాయక  –
వినాయకుఁడ కావరా – నిన్ – వినా యెవరు లేరులే
అనంగసమ దేవ రా – నీ – వనాథలకు మేరువే
ప్రణామములు నీకెరా – యీ – వనీపకుని నోర్చరా
మనస్సు యిది నీదెరా – నా – మనోరథముఁ దీర్చరా – (30)
 
మాత్రాగణములతో వినాయక –
మహేశ్వర మహాకృతీ – శ్రీ – మహాగణపతీ, ద్యుతీ
మహాఽఘమదనాశనా – సుర – మహోత్పలవిలోచనా
సహాయముల నీయవా – నా – సహోదర శుభంకరా
బృహద్భువన మోహనా – హృ- ద్విహారి విఘ్నేశ్వరా – (31)
 
లలితాతనయ –
జగముల ఱేఁడైన హేరంబ – సద్బుద్ధి నొసఁగుచుఁ గావా
నగజకు సత్పుత్త్ర విఘ్నేశ – నానా గణములకు దేవా
నిగనిగ లాడంగ వెల్గొంది – నీవిందు ననుఁ గన రావా
ముగ మది మాతంగ రాజమ్ము – మోదమ్ము నిడు మనుభావా – (32)
 
ప్రియముగ నా గౌరి ప్రేమించు – ప్రీతించు సుతునికి లాలీ
జయమును లోకమ్మునం దిచ్చు – సర్వేశు సుతునికి లాలీ
భయమును విఘ్నమ్ముఁ బాపేవు – ప్రత్యక్ష గురువుకు లాలీ
హయముగ నా నెల్క నెక్కేవు – హర్షాత్మ శిశువుకు లాలీ – (33)
 
మత్తేభవిక్రీడితము –
మదమాతంగమువోలె రూప మొకటిన్ – మాధుర్య ముప్పొంగగా
సదయుండౌ గజచర్మధారి ధరియిం-చన్, దేవియున్ మాఱె దా
మదమాతంగిగ, దివ్య దంపతుల యా – మత్తేభవిక్రీడితం
బది విఘ్నేశ్వర జన్మ కారణము, శో-భల్ నిండె విశ్వమ్ములో – (34)
 
సామజము  –
హృదిలో సామజవక్త్రుఁ గొల్తును – మృదూక్తుల్ నిండు పద్యమ్ముతో
సదుపాయమ్ముల నివ్వ వేఁడెద – సదా సద్భక్తి నిండారఁగా
నిధి నీవే గద యో వినాయక – నిదేశమ్మిమ్ము లంబోదరా
మధురాకారముతోడ నర్తించు – మదాత్మాకాశమం దిచ్ఛతో – (35)
 
మేదురదంతం  (కిరీట) –
దండము మేదుర-దంతుని కిత్తును – దప్పుల నొప్పుగ – దప్పక జేయుము
దండము విఘ్నవి-దారక దేవర – తామరసాక్ష సు-ధారసమానస
దండము నీదు ప-దమ్ముల కెప్పుడు  -తత్వ విచారణ – తామసవారణ
దండము చిన్మయ – దండము చిద్భవ – దండము సద్భవ – దండ ముమాభవ – (36)
 
ఓఁవి –
వర సమ్మోద దాయక
వరదా ఓ వినాయక
ధరలో నను బాయక
గురువై కావవయ్య – (37)
 
గజవదన –
అందముగా ధవ-ళాంబర శోభల
చందురు వన్నెల – చతుర్భుజమ్ముల
మందహాసముల – మాధవాంశముల
స్కంధాగ్రజ ననుఁ – గావు విఘ్నముల – (38)
 
గజవదనా రా – గజవదనా రా
త్రిజగ వందితా – సుజన పోషకా
సృజనాత్మక ది-గ్విజయ కారకా
భజియింతును నిన్ – కుజన మారకా – (39)
 
1. కిణపా – భ/య/గ – యతి లేదు – 7 ఉష్ణిక్ 15
2. సురి – న/య/గ – యతి లేదు – 7 ఉష్ణిక్ 16
3. గజగతి – న/భ/ల – యతి లేదు – 8 అనుష్టుప్ 120
4. గణదేహా – స/మ/స/గ – యతి (1, 6) – 10 పంక్తి 196
5. తృషాగ్ని – జ/త/ర/గ – యతి (1, 6) – 10 పంక్తి 166
6. సుముఖీ – న/జ/జ/లగ – యతి (1, 8) – 11 త్రిష్టుప్ 880
7. గౌరీ – త/జ/జ/య – యతి (1, 6) – 12 జగతి 877
8. గజలలిత (కుసుమవిచిత్రా) – న/య/న/య – యతి (1, 7) – 12జగతి  976
9. మోదకము – భ/భ/భ /భ, – యతి (1, 7) – 12 జగతి 3511
10. సువర్ణపూరము – న/ర/ర/ర/గ – యతి (1, 9) – 13 అతిజగతి 1368
11. *గజాస్య – ర/స/న-/ర/గ – యతి (1, 8) – 13 అతిజగతి 1499
12. *గజానన – ర/స/న/న/ల – యతి (1, 8) – 13 అతిజగతి 8155
13. *నాగానన – న/న/త/న/లల – యతి (1, 8)  – 14 శక్వరి 16192
14. సుగంధి (తూణకము) – ర/జ/ర/జ/ర –  యతి (1, 9) – 15 అతిశక్వరి 10923
15. గజరాజ- స/జ/న/భ/స – యతి (1, 8) – 15 అతిశక్వరి  15852
16. గజవరవిలసిత (ఋషభగజవిలసిత) – భ/ర/న/న/న/గ – యతి (1, 8) – 16 అష్టి 32727
17. పృథ్వి – జ/స/జ/స/య/లగ – యతి (1, 9) – 17 అత్యష్టి 38750
18. వినాయక – జ/స/య/జ/స/లగ – యతి (1, 9) – 17 అత్యష్టి 47710
19. *లలితాతనయ –  న/య/య/య/న/స/గ – యతి (1, 11) – 19 అతిధృతి 127568
20. మత్తేభవిక్రీడితము – స/భ/ర/న/మ/య/లగ – యతి (1, 14) – 20 కృతి 298676
21. సామజము – స/భ/ర/న/మ/య/లగ – యతి (1, 12) – 20 కృతి 298676
22. మేదురదంత (కిరీట) – భ/భ/భ/భ/భ/భ/భ/భ – యతి (1, 7, 13, 19) – 24 సంకృతి 14380471
* సార్థకనామ గణాక్షర వృత్తములు
 
23. శ్లోకము – పాదమునకు ఎనిమిది అక్షరములు, 5,6,7 అక్షరములు –
బేసి పాదములలో య-గణము, సరిపాదములలో జ-గణము, చివరి అక్షరము గురువు లేక గురుతుల్యము
24. ఓఁవి – పాదమునకు 5-12 అక్షరములు, నాలుగవ పాదము చిన్నది, మొదటి మూడు పాదములకు అంత్యప్రాస
25. గజవదన – 6 / 6 (ఆఱు అక్షరములకు 8-12 మాత్రలు)
 
నాగబంధము –
నాగబంధ చిత్రము.  దీనికి షడ్భుజి సౌష్ఠవము గలదు. ఎడమవైపు చిత్రములో నాగాకారము ఏ విధముగా వచ్చునో అన్నది చూపబడినది. కుడివైపు చిత్రములో నాగబంధ పద్యము ఉన్నది. చిత్రము నైలాను త్రాడుతో చేసినాను. త్రాడు భాగములు సంధించు చోటులలో రెందు పాదములలోని అక్షరము ఒకటిగా నుండవలయును.

 
రచన: బ్నిం
చదివింది: ఝాన్సీ
అమ్మమ్మ కథ చదివి సజీవ పాత్రని చూపిన ఝాన్సీకి నమస్కరించకుండా ఈ కథ గురించి చెప్పలేను. నేను సృష్టించిన పాత్ర అయినా నేను నడిపిన కథ నేడు వింటుంటే, కథయినా అనేకసార్లు గుండె తడయ్యింది.
అమ్మమ్మ పేరు సీతామాలక్ష్మి.. ‘బుల్లెమ్మాయ్’ అంటారు సర్పవరంలో అందరూ. సర్పవరం భావనారాయణ స్వామి అంటే ఎంత ఆరాధిస్తారో బుల్లెమ్మాయ్‌ని కూడా.. అంత అభిమానిస్తారు. అందరూ అంత ఆత్మీయులు కావడానికి కారణం ఆమె ఎటాచ్మెంటా? కాదు అమ్మమ్మ డిటాచ్‌మెంట్. ఒక్కగానొక్క కూతురు పెళ్ళయాక రాకపోకలు ఆపేస్తే  మమకారం తెంచుకుంది. ఘనీభవించిన  ప్రేమానురాగాలతో కష్టపడి తనకు తానుగా కరిగించుకుని జీవనగోదావరిలా మారింది. అందుకే ‘సర్పవరం’లో పేదలకి ఆమె అమృతమయి అయింది. ఈ పాత్ర నాకు అత్యంత ప్రియంగా మార్చేసింది మాత్రం ఝాన్సీయే..
వినండి ప్లీజ్! నా గుండెబరువు.. బరువెక్కిన ఆనందం మీరూ పంచుకోవాలని నా కోరిక..
మీ బ్నిం…

రచన: భువనచంద్ర 
 
శామ్యూల్ రెడ్డిగారు అంటే రెక్టారుగారు ఇన్ స్పెక్షన్ అయిపోయాక మిస్ శోభారాణి గుడిసెల సిటీ పిల్లలకి చాక్లెట్లు పంచి (మరో ఇన్ స్పెక్టర్ వస్తే వాళ్ళని పంపించడం తెలికనే ముందుచూపుతో) ‘అఫ్’ మని ఊపిరితీసుకుంది. అవ్వాళ శోభారాణి అదృష్టం బాగుంది గనుక అంతా బాగా జరిగింది. లేకపోతే నానారభస, నానా రచ్చ జరిగేది. అందుకే కొలీగ్స్ కూడా సుఖంగా ఊపిరి పీల్చుకుని శోభారాణిని ‘కంగ్రాట్’ చేశారు. అంతేకాదు, హెచ్.ఎం శోభారాణిని ప్రత్యేకంగా మెచ్చుకుని మధ్యాహ్నం ఆఫ్ ఇచ్చేసింది. మధ్యాహ్నపు శెలవుని ఎలా సెలబ్రేట్ చేసుకోవా అనె ఆలోచిస్తూ నడుస్తున్న శోభారాణి పొరపాట్న కళ్ళనీళ్లతో నడుస్తున్న మిసెస్ మాధవీరావుని గుద్దేసింది. ఆ డేష్ ఇవ్వడం కూడా చిన్న ఘటనే. మామూలుగానే ఇద్దరూ ‘నాది తప్పు సారీ-లేదు నాదే తప్పిదం’ అని రెండంకెల్లో సారీ అని చెప్పుకున్నాక ‘ఇద్దరి ఊహలు ఒకటాయే అన్న పాటని నిజం చేస్తూ ఒకరినొకరు పరిచయం చేసుకున్నారు.  అక్కడితో ఆగకుండా వీధుల్లో జంటగా, పర్సనల్ గా తిరిగి తిరిగి మాధవీరావ్ ఇంటికి చేరుకున్నారు. ఇద్దరు ఆడవాళ్ళు కలిస్తే జరిగేదేవిటి? మాటల నదులు ప్రవహిస్తాయి, ఫేషన్ల తళతళలు, లేటెస్ట్ మేకప్ సామాగ్రి తాలూకు సమాచారాలూ, దుస్తుల ధరవరలు, సినిమాల సరిగమలు ఇలా లక్షా తొంభై విషయాల కారవాన్లు గాలివేగంతో దూసుకుపోతుంటాయి. ఇంకొంచెం చొరవ ఉన్నవాళ్ళైతే వంటలూ, వడ్డనలూ, ఇరుగుపొరుగు వాళ్ళ మనస్తత్వాలు, సీక్రెట్టులూ అన్నే అర్జెంటుగా మాట్లాడేసుకుని తమ తమ మెమొరీ పవర్ కి పదును పెట్టుకుంటారు. చిత్రం ఏమిటంటే అటువంటి మాట ఒక్కటి కూడా వీళ్ళిద్దరి మధ్య   జరగలేదు. ఓ బాధతో, ఆవేశంతో ఆపుకోలేని ఉద్వేగముతో మాధవీరావు ‘గుడిసె బతుకుల్నీ’ వాళ్ళ ‘జనన మరణాల్నీ’ కళ్ళకి కట్టినట్లు వర్ణిస్తుంటే చెవులు చాటలంత చేసుకుని మిస్ శోభారాణి బియస్సీ ఆసాంతం శ్రద్ధగా విన్నది. అంతేకాదు అప్పుడప్పుడు మాధవీరావ్ చేతిని తన చేతిలోకి తీసుకుని మౌనంగా ఓదార్చేప్రయత్నం కూడా చేసింది.
ఇంటికి చేరగానే కళ్ళెదుట చూసిన చావుల్ని వర్ణిస్తూ మాధవీరావ్ భోరుమంటే శోభారాణి ఓ చెల్లెలు ఒక అక్కని పొదివి పట్టుకున్నట్లు పొదువుకుని కాసేపు ఏడవనిచ్చి, తర్వాత కళ్ళు తుడవడమే కాక తనకు అపరచితమైన ఆ ఇంట్లో చూపుల్తో వెతికి ఓ గ్లాసును సంపాయించి, ఒక ఇత్తడి కూజా బిందెలో ముంచి, మాధవీరావుతో తానే తాగించింది.
“నువ్వు నాకు దేముడిచ్చిన చెల్లెలివి శోభా” అని మాధవీరావు శోభాని తన కౌగిలిలోకి బంధిస్తే,
“ఎవ్వరూ లేని నాకు ఇన్నాళ్ళకి ఓ అక్కరూపంలో నువ్వు దొరికావని” శోభా, మాధవీరావుని ఒక బల్లి లాగ కరుచుకుపోయింది. ‘విధి చేయు చిత్రాలెన్నో’ పాట రాసిన రైటర్ గ్రేట్ కాదని ఎవరనగలరూ?
 
ఓ గంట తర్వాత శోభారాణి వివరాలన్నీ తెలుసుకుంది మాధవీరావు. “నీకు నేనున్నాను….” అనే అభయం కూడా ఇచ్చింది. ఒంటరితనమెంత బాధాకరమైందో తెలిసిన వాళ్ళకి మరో ఒంటరితనం కనిపిస్తే ఎంత సాంత్వన ఇవ్వగలదో ప్రత్యక్షంగా తెలిసింది శోభారాణికి.
మాధవీరావు ఇట్లో టి.వి. వార్తలు చూస్తూ బోసుబాబు స్టేట్ మెంట్ చూసింది శోభారాణి.
“అకా.. ఇతను నాకు తెలుసు గుడిసెల్లో”–కలరా వచ్చిందని చెప్పి నన్ను స్కూలుకి వెనక్కి పంపింది ఇతనే… మాధవీరావుతో అన్నది శోభారాణి.” పాపం.. నన్ను తప్పించి తాను కలరా బారిన పడ్డాడు” అని కళ్ళనీళ్ళు కూడా పెట్టుకుంది.
“నిజమా”… ఆశ్చ్ర్యంగా అన్నది మాధవీరావు.
“అవునక్కా.. మీలాంటివాళ్ళు యీ సమయంలో ఇక్కడ వుండకూడదని పంపేశాడు. అతను పేరేదో చెప్పాడు గాని గుర్తులేదు.. ఇప్పుడు టి.వి లో చెప్పారుగా బోసుబాబు అనీ!” అని చెప్పింది శోభా.
“అయితే చావులు కల్తీ సారావి కావా? కలరావా?? నేను కల్తీ సారావనుకుంటున్నా. నీకు ముందే చెప్పాడంటే కలారావయ్యుండాలి…అని అమాయకంగా అన్నది మాధవీరావు. “అదిగోచూడు”.. టి.వి ని చూడమన్నది శోభా.
“ఇంతమంది కలరాసోకి మరణించడం నిజంగా బాధాకరంగా  వున్నది..అందరూ అప్రమత్తంగా వుండాలి. కలరా సింప్టమ్స్ ఏవి కనిపించినా వెంటనే వైద్యసహాయం తీసుకోండి” అంటూ గవర్న్ మెంట్ హాస్పిటల్ చీఫ్ డాక్టర్ టివిలో మాట్లాడుతున్నాడు. హూ… సుధీర్ఘంగా నిట్టూర్చింది మాధవీరావు.
అప్పటిదాకా కల్తీసారా వల్లనే ఇన్ని ప్రాణాలు పోయాయనుకుంటూ, ఆ విషయాన్ని ఏ విధంగా బయటపెట్టి కల్లు పాకల్ని, సారాబట్టీల్ని మూయించాలా ఆలోచిస్తున్న మాధవికి అవి కేవలం కలరా డెత్ లని తెలిశాక కాస్త నీరసం ఆవహించింది.
మనకి తెలిసి కూడా తెలీని విషయం. ఏమంటే మనది ఖర్మ భూమి..ఎన్ని నేరాలు, ఘోరాలు జరిగినా పుట్టుక మర్చిపోవడం మనకి పుట్టుకతోనే దేముడిచ్చిన వరం.
కావాలంటే టెస్ట్ చేసిచూడండి. ఒక్కరికైనా బీహార్ కేసూ,  కమల ఫ్లెష్ ట్రేడింగ్ కేసూ, మాఫియా ముఠాల వీరవిహారం, ఎమర్జన్సీలో జరిగిన ఎక్స్ సెస్ వీటిలో ఏమైనా గుర్తున్నాయా?? అంతెందుకు మొన్నగాక అటుమొన్న ఢిల్లీలో ‘నిర్భయ’ ఉదంతం చట్టం చేయడం తప్ప ఏం మార్పు తేగలిగింది? చట్టలకేం ఎన్నన్నా చేస్తారు. వాటిని కఠినంగా అమలుపరిచే దిక్కేది?
 
వారం తర్వాత బోసుబాబు కోర్టునుంచి బయటకొచ్చాక అభిమానులు (?) ఓ లారీని రధంగా మార్చి, అందులో సర్వాలంకారాలతోటి బోసుబాబుని కూర్చోబెట్టి నగరమంతా “మృత్యుంజయుడు బోసుబాబుకి జై..” లాంటి నినాదాలతో అట్టుడికిస్తూ అతనిని మళ్ళీ గుడిసెల సిటీలోకి ప్రవేశం చేయించారు.
అయితే అంతకుముందే అతను ‘గురూగార్ని’ దర్శించుకుని ఆశీర్వాదం పొందడం అన్ని పత్రికలూ గుర్తించీ.. అతని గురుభక్తి, అతని వినయం, యువలోకానికే ఆదర్శమనీ, అనుసరణీయమని కీర్తించాయి. ఎవరికి ముట్టవలసిన ‘పర్సు’  వారికి ముడితే ఇంకేం కావాలి?  బోసుబాబు బుర్రలో రెండు ఆలోచనలు సుడి తిరుగుతున్నాయి. ఒకటి… కల్తీసారా నుంచి తప్పించుకుని కలరా డ్రామా నడిపించడానికి అయిన ఖర్చు తడిపి మోపెడయ్యింది. రెండోది… ఆవేళ అంటే కొద్దిరోజుల క్రితం ‘సోపు పరిమళంలో’ సమ్మోహపరిచిన అప్సరస ఇంటి అడ్రస్సుని వెతికి పట్టడం. మొదటిది అర్జెంటు అయినా రెండోదానంత అర్జెంటు కాదు అని తనలో తనే అనుకున్నాడు.
మామూలుగా మనిషి మెదడుకీ,  రాజకీయ నాయకుడి (రా.నా)మెదడుకీ చాలా తేడా వుంటుంది. మనం ‘పనికి’రాదు అన్నదానిని వెంటనే బుర్రలోంచి డిలీట్ చేసేస్తాం. రా.నా. అలా కాదు. అన్నిటినీ బుర్రలో పడేసి వుంచుతాడు. ఎందుకంటే ఏ అడుగు ఎప్పుడు ఎలా వెయ్యాలో ఎవరికి తెలుసు? అడుగు ఎటుపడ్డా దానికి మడుగులొత్తేవాళ్ళు లేకపోతే, ఎవడైనా జీవించగలడు గాని, రా.నా మాత్రం జీవించలేడు.
ఓ పద్దతిలో ఆలోచించడం మొదలుపెట్టాడు బోసుబాబు. ఆయొక్క సౌందర్యవతి గుడిసెల సిటీకి  ఎందుకొచ్చి వుండాలి? సడన్ గా అతనికి గుర్తొచ్చింది. స్కూలు టీచర్లు పిల్లలకోసం రావడం. సుడిగాలికి మబ్బు తేలిపోయినట్లు, బోసుబాబుకి మైండ్ క్షణంలో క్లియర్ అయిపోయింది. ఆ పిల్ల ‘పిల్లల’ కోసం వచ్చి వుండాలి..అంటే ఆమె పనిచేసేది శామ్యూల్ రెడ్డి స్కూల్ అయివుండాలి. పేరు కనుక్కోవడం ఎంతసేపు? నో వర్రీస్. ఎందుకంటే ఆ స్కూల్లో పనిచేసే సౌందర్య  ఏ ఇంట్లో అద్దెకు వుంటుందో బోసుబాబుకి తెలుసు.
వెంటనే వెళ్ళి ఆ అడ్రస్సుని పట్టుకోవాలనీ, కనీసం పేరైనా తెలుసుకోవాలనీ బోసుబాబు మనసు హఠం చేసింది గానీ ‘కూల్ కూల్’ అంటూ మనసుని బుజ్జగించాడు బోసు.
“ఓ పెద్ద ప్రోబ్లం నుంచి బయటపడ్డాక ఎంత చిన్న ప్రోబ్లం అయినా ‘సీరియస్’ గానే తీసుకోవాలిగాని, ‘అజాగ్రత్త’ కూడదని పొద్దున్న గురూగారు చేసిన బోధ సడన్ గా గుర్తొచ్చి, కాస్త కళ్లెం బిగబట్టి మనసు గుర్రానికి పగ్గాలు వేశాడు బోసు.
 
 
గోవిందరాజస్వామి ఆలయం కోలాహలంగా వుంద. కారణం బ్రహ్మోత్సవాలు. తిరుపతి కథ వేరు, గుడిసెల సిటీ కధ వేరు. గుడిసెలవాళ్ళంతా  ‘నగరం’ లో వున్న గోవిందరాజస్వామి గుడికి మహాపరిశుభ్రంగా వెళ్ళి పొంగళ్ళు వండుతారు. ఆడవాళ్ళైతే వంటినిండా పసుపు పూసుకుని, మగవాళ్ళైతే గంధం పూసుకుని క్రొత్త ఎర్ర పంచ, చీరలతో సామూహిక పొంగలి కార్యక్రమం జరుపుకుంటారు. మంత్రాలూ, పురోహితులూ మిగతా ఫార్మాలిటీస్ ఏవీ వాళ్లు పట్టించుకోరు.  మూడురాళ్ళో, మూడు ఇటికలో పెట్టి పొంగలి వండడం. ఆ వండిన పొంగలిని పొయ్యి మీద నుంచే గుడివైపు చేతులు చాచి దేవుడికి నివేదించడం, అక్కడే ఆ పొంగలిని తిన్నంత తిని, అందరికీ పంచిపెట్టి ఇంటికి పోవడం. ఇది గుడిసెల సిటీ వాళ్ళ ఆచారం. ఎర్రచీరల/ఎర్ర పంచల కోలాహలం అంబరాన్నంటుతోంది. నవ్వే పిల్లలు-ఏడిచే పిల్లలు, అరిచే పిల్లలు – కరిచే పిల్లలు. వీళ్ళందరినీ సంబరంగా తన కిటికీలోంచి చూస్తున్న ఆనందరావు కళ్ళకి- రిలయన్స్ వీధిలోంచి వస్తున్న మాదవీరావ్, శోభారాణి బియ్యస్సీ కనబడ్డారు. ఢమాల్న ఒక షర్ట్ తగిలించుకుని బయటికొచ్చాడు ఆనందరావు.  మిసెస్ మాధవీరావుని చూడగానే అతని గుండెలో ఏదో తుఫాను మొదలయ్యింది. అంతకుముందు వాళ్ళు కలిసింది ఒక్కసారే, అది వాళ్ళు ఢీ కొట్టుకున్నప్పుడే.
“నమస్తే.. అండీ. నేను ఆనందరావుని. ఆవాళ పొరబాటుగా మిమ్మల్ని ఢీ కొట్టాను చూడండీ.  అతన్నన్నమాట. నేను మీకు గుర్తుండకపోవచ్చు. అయినా ఒక్కసారికే నేనెలా గుర్తుంటాను?? నేనుండేది ఈ వీధిలోనే. అన్నట్టు బోలెడన్ని సన్నజాజులు పూస్తాయి. గుడికొచ్చారా? భలే వుంది కదూ సందడి?”…ఓ రకమైన ట్రాన్సులో మళ్ళీ మాట్లాడే చాన్సు రాదేమో అన్నంత ఇదిగా మాట్లాడాడు ఆనందరావు.
మిసెస్ మాధవీరావుకు గుర్తుంది ‘ఢీ’ ఘటన. మీ పొరబాటు కాదని అన్నాగా.. అయినా ఇద్దరి పొరబటు అని రాజీకి వచ్చాము కదా.. నవ్వి అన్నది మాధవీరావు.
“అవునవును..అలాగే కదా అనుకున్నది. అయినా మీకు కూడా గుర్తుండడం నా అదృష్టం…నా పూర్వజన్మ సుకృతం.అవునూ యీమె మీ చెల్లెలుగారా? చూశారా, చూడగానే చెప్పేశాను. అచ్చు మీపోలికే.. హి…హి”… నవ్వి ఆనందంగా అన్నాడు ఆనందరావు.
“దేముడిచ్చిన చెల్లి” అని అన్నది మాధవీరావు.
“అవును దేముడిచ్చిన అక్క” అని అన్నది శోభారాణి ఆనందరావుకేసి కుతూహలంగా చూస్తూ..
“అవునవును.. ఇప్పుడు మీరిద్దరూ నాకు దేముడిచ్చిన అతిధులు” లైట్ గా కనీసం కాఫీ తాగుదాం.ప్లీజ్ కాదనకూడదు. రోడ్దుమీదనే వున్న తిరుమలా కేఫే వైపు అడుగులు వేశాడు ఆనందరావ్. కాదనలేని మొహమాటంతో అటువైపే అడుగులువేశారు ఆడంగులిద్దరూ.
“మీకో విషయం తెలుసా అండీ.. నేను అప్పుడప్పుడు టిఫిన్ చేసేది ఇక్కడే. భలే బావుంటుంది లెండి. ఇక్కడ చాలా ఆరోగ్య సూత్రాలు పాటిస్తారండీ. గట్టి చెట్నీ తో తింటే ఎక్కడ ఇబ్బంది పడతామేమో అని గరిటెడు చట్నీకి గంగాళం నీళ్ళు కలుపుతారు. ఇహ సాంబారంటారా సూపర్. భూతద్దంపెట్టి వెతికి జూసినా పప్పుబద్ద కనబడదు. ఏమన్నా అనండీ.   ఆ సాంబారులో నానిన ఇడ్లీ రుచికి లోకంలో ఏదీ సాటిరాదు”.
తనింత హుషారుగానూ, హాస్యం (?)గానూ మాట్లాడగలనని ఏనాడూ ఆనందరావు అనుకోలేదు.
అతను వూహించిన ప్రకారం, వాళ్ళు కూడా కొన్ని సార్లు గల గలా, కొన్నిసార్లు ముసి ముసిగా, కొన్నిసార్లు కేవలం మర్యాదపూర్వకంగా నవ్వినట్టు నవ్వి అతని మేధస్సుకి సంతృప్తిని కలిగించారు.
“మీకు తెలుసో తెలీదో.. దోశకి ఆపేరు ఎలా వచ్చిందో తెలుసాండీ? వేసినప్పుడు ఒకసారి, తిరగేసినప్పుడు ఒకసారి సుయ్ అని అంటుంది కదా.. దో సుయ్ అని ఓ హిందీ కలెక్టరుగారు పేరు పెట్టారుట. అప్పట్నించీ దో-సుయ్ అనే పేరే స్థిరపడి కాలక్రమేణా దోశగా మారిందట. ఇంతకీ అర్ధమయ్యిందా? హిందీ లో దో.. అంటే రెండు.రెండుసార్లు సుయ్ మంది గనకే….” వాళ్ళకి ఓపిగ్గా వివరించాడు ఆనందరావు.
పకపకా నవ్వింది శోభారాణి. కొంచెం మర్యాద పూర్వకంగా నవ్వినట్టు నవ్వి వూరుకుంది మాధవీరావు. శోభారాణి అంతగా ఎందుకు నవ్విందో ఆమెకే తెలియలేదు. ఒంటరితనం స్థానంలో ‘నాకూ ఒకరున్నారు అనే నమ్మకం వచ్చాక జగం-మధురంగా మారుతుంది.  ఆ మాధుర్యం ఎంతటిదంటే లోకం అద్భుతంగానూ, సర్వమూ ఆనందమయంగానూ కనిపిస్తాయి. శోభారాణి ప్రస్థుత స్థితి ఇది, అందుకే హాయిగా నవ్వింది.
ఎందుకన్నారో పెద్దవాళ్ళు. నవ్వు నాలుగువిధాల చేటు అని. ఆమె నవ్వుతున్న క్షణాల్లోనే అడుగుపెట్టాడు రెక్టార్ శామ్యూల్ రెడ్డి. నవ్వు శబ్దం చెవిన పడగానే అటుతిరిగాడు. పకపకామని నవ్వుతున్న శోభారాణి కనబడింది. కనుబొమ్మలు ముడుచుకుని చూస్తే- ఆనందరావు, మాధవీ కూడా కనిపించారు-
 
 

రచన: మధు అద్దంకి 

  చక్కని యూనిఫార్ములు వేసుకుని ముద్దు ముద్దుగా బ్యాచీలు బ్యాచీలుగా స్కూల్ కి వెళ్ళే పాపలు, బాబుల గురించి ఏమి చెప్తుందబ్బా అనుకుంటున్నారా? అయితే మీరు మాంఛి ముద్దపప్పులో కాలేసినట్టే!! నేను చెప్పేది ఆ పాపా, బాబులు గురించి కాదు..వీళ్ళు వేరే.. ఎహే సాగదీయకుండా సంగతి చెప్పు అంటారా? అయితే పదండి కధలోకి వెల్దాం…
అనగనగా అనకాపల్లి.. అక్కడ ఉన్న ఎన్నో మధ్యతరగతి కుటుంబాల్లో ఒకటి సింగినాదం రామారావుది!!! ఆయన్ని అందరు రాముడు అని అంటారు…ఆయనకి పాపం ఒక భార్య, కొడుకు ఉన్నారు..సదరు భార్య పేరు కామేశ్వరి ఉరఫ్ కావుడు.. కొడుకు పేరు భీమారావు ఉరఫ్ భీముడు.. పేరు చదివి అలాంటి పర్సనాలిటీ ఊహించుకుంటే అరటి తొక్క మీద  కాలేసినట్టే. మన భీముడు బక్కపల్చగా , తుమ్మితే ఊడిపోయే ముక్కులా ఉంటాడు.. ఇకపోతే మన క్యారెక్టర్లని రాముడు, కావుడు, భీముడుగా ఫిక్స్ అయిపోదాం.. మనకి కూసంత వీజీగా ఉంటుంది..
మన భీముడికి ముందు ఐద్రాబాద్లో ఒక సాఫ్ట్వేర్ కంపెనీలో జాబొచ్చింది..అక్కడ రెండేళ్లు పనిజేసాక అమేరికా పంపారు..వెళ్ళేముందు మన భీముడు పెళ్ళికొడుకయ్యాడు.. భార్య పేరు క్రిష్ణవేణి.. ఆమెని అందరు క్రిష్ణుడు అని పిలుస్తారు.. ఇప్పుడు అర్ధమయ్యిందిగా రాముడు, కాముడు, భీముడు, క్రిష్ణుడు…..
పెళ్ళయ్యాక భీముడు భార్యతో కలిసి అమేరికా బయలుదేరాడు..వెళ్ళిన ఒక సంవత్సరం తర్వాత తల్లితండ్రులకి  విసా పంపించి తన దగ్గరికి రప్పించుకుంటున్నాడు..మన రాముడు, కాముడు అమేరికాకి పయనమయ్యారు….
ముందు అనకాపల్లి నుండి ఐద్రాబాద్కి ట్రెయిన్లో వచ్చి అక్కడినుండి ప్లేట్(ఫ్లయిట్)  పట్టుకున్నారు..ఫ్లయిట్ లోకి ఎక్కి తమ సీట్లు చూసుకున్నాక తమ చేతుల్లో ఉన్న హ్యాండ్ బ్యాగేజీ  ఎక్కడ పెట్టాలి అని ఆలోచిస్తుండగా ఎయిర్  హోస్టెస్స్ మీ పైన క్యాబిన్ లో పెట్టండి అనగా పెట్టబోయి అక్కడ వేరెవరిదో బ్యాగేజీ ఉండగా చూసి ఈ బ్యాగేజి ఎవరిది వెంటనే తీయండి మా బ్యాగేజీ పెట్టుకోవాలి అని అడిగారు..సాటి ప్రయాణీకుడు మీరెక్కడైనా పెట్టుకోవచ్చండి వేరే వాళ్ళు పెట్టుకున్నారు కదా అంటే కాదు నా క్యాబిన్ నాకే సొంతం అని ఒక అరగంట సేపు వాదించి వాదించి అలిసిపోయి చివరాఖరుకి ఆ బ్యాగేజీ తన వళ్ళోనే పెట్టుకూర్చున్నాడు..
పక్కనున్న ప్రయాణీకుడు అడిగాడు మీరు ఎక్కడిదాకా అని?
మేము అమేరికా వెల్తున్నాం అని బదులిచ్చాడు రాముడు..
ఓ అవునా బావుంది..మేము అక్కడికే మా బాబు దగ్గరికి వెళుతున్నాం.. దారంతా మంచి కాలక్షేపం లెండి అన్నాడు తోటి ప్రయాణీకుడు…
మీరు వెళ్ళటం మొదటిసారేనా అడిగాడు తో.ప్ర( తోటి ప్రయాణీకుడు).
అవునండీ అంటూ బదులిచ్చాడు రాముడు..అంతలోనే బోల్డు ఆస్చర్యపోతూ మీరెలా కనిపెట్టారు అని అడిగాడు రాముడు
హి హి హీ మీరు వెరయిటీగా హ్యాండ్ బాగేజ్ వొళ్ళో పెట్టుక్కూర్చున్నప్పుడే కనిపెట్టేశానుగా అన్నాడు తో.ప్ర.
అవునండీ మరేమో అని రాముడు ఏదో చెప్పబోయేంతలో చెళ్ళున జబ్బ మీద చరిచి హి హి హీ నేను చూశానులెండి ఆ చోద్యమంతా అన్నాడు తో.ప్ర
ఇంతకీ అమెరికాలో మీరే ఊరు వెల్తున్నారు అనడిగాడు తో.ప్ర…
మేము శాన్ జోస్ కి వెల్తున్నాము అన్నాడు రాముడు..ఎక్కడో భళ్ళున పగిలిన శబ్దం వినపడగానే ఒక్కసారిగా ప్రయాణీకులందరు ఉలిక్కిపడి శబ్దం వచ్చినవైపు చూశారు..
రాముడు, నిద్రకి జోగుతున్న కాముడు కూడ అటువైపు చూసి ఆశ్చర్య పోయారు.. పగిలింది గాజు కాదని తో.ప్ర నవ్వని తెలుసుకుని ప్రయాణీకులందరు ఎవడీ వేస్ట్ ఫెల్లో అన్నట్టుగా చూసి మళ్ళా సినిమాలు చూడటంలో మునిగిపోయారు..
రాముడికి మాత్రం తో.ప్ర ఎందుకు నవ్వాడో అర్ధం కాలేదు.. అదే మాట అతనిని అడిగాడు ఎందుకండీ అంత భయంకరంగా నవ్వారు అని?
అతను మళ్ళీ నవ్వి శాన్ జోస్ అంటే నవ్వరేంటి మరి..శానోసే అనాలి అన్నాడు..మీరు నేర్చుకోవాల్సినవి చాలా ఉన్నాయి అంటూ ఒక అరగంట సేపు ఎలా మాట్లాడాలి అక్కడి కధ కమామీషు అంతా దంచికొట్టాడు..
మన రాముడనుకున్నాడు ఎంతైన ఇక్కడ పుట్టి పెరిగిన వాళ్ళకి లోకజ్ఞానం ఎక్కువ అని.అదే మాట అతనితో అంటే మళ్ళీ భళ్ళున పగిలిన శబ్దమయ్యింది…ఈ సారి ఆ పక్కనున్న ప్రయాణీకుడు ఏమిటీ డిస్టబెన్స్ నోట్లోనే నవ్వుకోకుండా అని రంకె పెట్టాడు..అప్పుడు చప్పున గప్చుప్ అయ్యి నెమ్మదిగా అన్నాడు ” నేను పుట్టి పెరిగింది అంబాజీ పేట ,అమెరికా కాదు అక్కడినుండే వస్తున్నా అని..
రాముడడిగాడు అయితే మీకీ విషయాలన్నీ ఎలా తెలుసు అంటే పాపా బాబు బ్యాచ్ ద్వారా తెలిసాయి అని..
వాళ్లెవరు అనడిగాడు రాముడు.. ఇంకెవరు మనమే అన్నాడు తో.ప్ర
అర్ధంకానట్టుగా ఒక రకమైన మొహం పెట్టాడు రాముడు.. అంటే మనలాగ పిల్లల్ని చూడటానికి ఆంధ్రా నుండి అమెరికా వెళ్ళే వాళ్ళన్నమాట అన్నాడు తో.ప్ర..వాళ్ల వాళ్ళ అనుభవాలని చెపుతుంటే విని నేర్చుకున్నది ఈ జ్ఞానమంతా.
ఇంతకీ శానోసే లో మీ బాబు ఎక్కడుంటాడు ఏమి చేస్తుంటాడు అనడిగాడు తో.ప్ర..
మా అబ్బాయి ఫలానా చోట ఉంటాడు, ఫలాన కంపెనీలో జాబ్ చేస్తున్నాడు అని అన్నాడు రాముడు..
ఏంటీ ఈ ఏరియాలోనా అని పక్కకి తిరిగి భార్యతో చెప్పాడు అదేనోయ్ మనవాడి ఇంటినుండి హైవే ఎక్కాక ఎనిమిదవ జంక్షన్లో రైటుకు దిగి తిన్నగా పోతె మక్ డోనాల్డ్స్ వస్తుంది చూడు అక్కడ నుండి లెఫ్ట్ కి తిరిగితే వచ్చే రోడ్లో ఉన్న మూడవ నంబర్ అపార్ట్మెంట్లు ఇవి.ముందు మనవాడు చెత్తగా ఉన్నాయి అని కొనడానికి ఇష్టపడలేదు కదా అవే ఇవి అన్నాడు..అని ఇటు తిరిగి రాముడితో అన్నాడు మీ అబ్బాయి అక్కడ ఇల్లు కొనుక్కున్నాడా లేక అద్దె కుంటున్నాడా?
రాముడన్నాడు మా వాడు అద్దెకే ఉంటున్నాడండీ..ఇప్పుడే కొత్తగా ఇల్లు కొనుక్కున్నాడు..గ్రుహప్రవేశం ఉంది…
ఇంతకీ ఎక్కడ కొన్నాడు మీ వాడు ఇల్లు అనడిగాడు తో.ప్ర
ఫలానా చోట అన్నాడు రాముడు..
అదేంటి నల్లోళ్ళు ఉన్నచోట తీసుకున్నాడు అనడిగాడు తో.ప్ర.
ఏమోనండీ మాకు తెలియదు అన్నాడు రాముడు.
అయితేనేమి చాలా చీప్గా కొనుంటాడు..అక్కడ మనవాళ్ళు ఎవరూ ఉండటానికి ఇష్టపడరు అన్నాడు తో.ప్ర..
ఇంతలో తో.ప్రా భార్య కాముడితో మాట్లడటం మొదలెట్టింది
మీరు కూడా మీ బాబుని చూడటానికే వెళ్తున్నారా అనడిగింది కాముడు..
అవునండీ  మేము ముందు మా బాబు దగ్గరికి వెళ్ళి అక్కడనుండి మా పాప దగ్గరికి వెళ్తాము..పాపకి ఈ యేడు బాబు పుట్టాడు. తోడుగా ఉండటానికి వెల్తున్నాము అంది తో.ప్ర.భా( తోటి ప్రయణీకుడి భార్య)
మీ పాప ,అల్లుడు ఏమి చేస్తుంటారు అనడిగింది కాముడు… అల్లుడుగారేమో సొంత కంపెనీ పెట్టుకున్నారు..పాపేమో ఆయనకి ఇంటినుండే పని చేసి పెడుతుంది..ఇప్పుడు బాబు పుట్టాక ఇబ్బందిగా ఉంది మమ్మీ నువ్వు రా అంటే బయలుదేరాం..ఎలానో బయలుదేరాం కద అని ముందు మా బాబు దగ్గరికి వెల్తున్నాం..
మా పాప ఇంట్లో అసలు నేనేపని చేయక్కరలేదండీ…అన్నీ ఉన్నాయి, గుడ్డలుతికేందుకు, అంట్లు తోమేందుకు, ఇల్లూడ్చేందుకు అన్నీ ఉన్నాయి.. అవన్నీ వింటూ ఆశ్చర్యంతో నోరెళ్ళబెట్టింది కాముడు..పోతే బాబుని చూసుకోవాలి చిన్నోడు కదా..
మీ బాబు, కోడలు  ఏమి చేస్తుంటారు? అనడిగింది కాముడు..బాబేమో ఒక పెద్ద కంపెనీలో ఉజ్జోగం చేస్తాడు..మా కోడలు కూడ ఉజ్జోగం చేస్తుంది..వాళ్ళకేమో ఒక పాప…పాపకి 4 ఏళ్ళు వచ్చాయి..డే కేర్ లో వేశారు అన్నది తో.ప్ర.భా
డే కేర్ అంటే అనడిగింది కాముడు..
డే కేర్ అంటే పిల్లల క్రెష్..చిన్న పాపలని బాబులని చూసుకోవడానికి పెట్టారు..
పొద్దుట్నుండి సాయంత్రం తల్లితండ్రులు వచ్చి తీసుకుని వెళ్ళే వరకు వారిని చూసుకుంటారు..అన్నం పెడతారు,పాలు పడతారు, నిద్ర పుచ్చుతారు, ఆడిస్తారు..
ఓ అలాగా అని ఊ కొట్టింది కాముడు.
మరి మీరున్నప్పుడు మీ మనవరాలిని డే కేర్ పంపక్కరలేదు అనుకుంటా అన్నది కాముడు..
లేదండి పాప మామూలుగానే డే కేర్ కి వెళుతుంది..లేకుంటే అలవాటు తప్పిపోతుంది అన్నది తో.ప్ర.భా
మరి మీ అబ్బాయి కోడలు ఏమి చేస్తుంటారు అనడిగింది తో.ప్ర.భా
మా అబ్బాయి ఒక కంపెనీలో జాబ్ చేస్తున్నాడు..మా కోడలు ఉద్యోగాల వేటలో ఉంది అన్నది కాముడు.
వాళ్ళకి పాపా బాబా అనడిగింది తో.ప్ర.భా
ఇంకా లేదండీ అన్నది కాముడు..
అయితే మీకు పిల్లలని చూసే పనిలేదు కదా మరి మీరు అమెరికా ఎందుకు వెళుతున్నట్టు అనడిగింది తో.ప్ర.భా
అదేంటి పిల్లలు లేకపోతేనేమి మా అబ్బాయిని కొడలిని  చూడటానికి వెళుతున్నాము అన్నది కాముడు.
ఇదిలా ఉండగా అమెరికా మీద తనకున్న నాలెడ్జ్ ని దంచికొట్టాడు తో.ప్రా.. అక్కడ ఎన్ని రాష్ట్రాలు ఉన్నాయి వాటిల్లో ఎంత మంది భారతీయులు ఉన్నారు, వాళ్ళు ఎటువంటి ఉద్యోగాలు చేస్తుంటారు, అందులో తెలుగు వాళ్ళు ఎంతమంది ఉన్నారు వారు ఏ రాష్ట్రంలో ఎక్కువ ఉన్నారు,
అమెరికా జాగ్రఫి, బాటనీ, కెమిస్ట్రీ, అన్నీ కలిపి మధ్య మధ్యలో వాళ్ళ పాప, బాబుల గురించి చెప్పి చెప్పి రాముడు మెదడు చెంచాతో  తినేశాడు..
ఈ లోపల వాళ్ళ ప్లేన్ లండన్ లో ఆగింది…ఈ సారి ట్రాన్సిట్లో ఉన్నదంతా పాపా బాబు బ్యాచ్ వాళ్ళే ..మళ్ళా మా పాప మా బాబు అనుకుంటూ కబుర్లు మొదలు…ఈ సారి వీళ్ళతో పాటు మన రాముడు, కాముడు కూడ చేరి వాళ్ళ పాపా బాబుల గురించి మాట్లాడటం మొదలెట్టారు.. ఆ విధంగా వారు కూడా ఆ బ్యాచ్లో చేరిపోయారు..
ఇదండీ పాపా బాబు బ్యాచ్… ఇలాంటి వారు కోకొల్లలు..వీరు ఫ్లైట్లల్లో, ట్రాన్సిట్ లాంజ్ లో తప్ప మిగితా చోట ఎక్కడా కనిపించరు.. కనిపించిన కొద్దిసేపట్లో అమెరికా, లండన్, ఫ్రాన్స్ ఇంకా ఏ దేశం గురించైన తమకున్న జ్ఞానాన్నంతా మనకు వద్దన్నా వినిపిస్తారు…
( నేను ఎన్నో సార్లు ప్రయాణం చేసినప్పుడు ఈ బ్యాచ్ అంతా నాకెదురుపడిన వాళ్ళే….మీకు కూడా తప్పక తగులుతారు..)

  చక్కని యూనిఫార్ములు వేసుకుని ముద్దు ముద్దుగా బ్యాచీలు బ్యాచీలుగా స్కూల్ కి వెళ్ళే పాపలు, బాబుల గురించి ఏమి చెప్తుందబ్బా అనుకుంటున్నారా? అయితే మీరు మాంఛి ముద్దపప్పులో కాలేసినట్టే!! నేను చెప్పేది ఆ పాపా, బాబులు గురించి కాదు..వీళ్ళు వేరే.. ఎహే సాగదీయకుండా సంగతి చెప్పు అంటారా? అయితే పదండి కధలోకి వెల్దాం…
అనగనగా అనకాపల్లి.. అక్కడ ఉన్న ఎన్నో మధ్యతరగతి కుటుంబాల్లో ఒకటి సింగినాదం రామారావుది!!! ఆయన్ని అందరు రాముడు అని అంటారు…ఆయనకి పాపం ఒక భార్య, కొడుకు ఉన్నారు..సదరు భార్య పేరు కామేశ్వరి ఉరఫ్ కావుడు.. కొడుకు పేరు భీమారావు ఉరఫ్ భీముడు.. పేరు చదివి అలాంటి పర్సనాలిటీ ఊహించుకుంటే అరటి తొక్క మీద  కాలేసినట్టే. మన భీముడు బక్కపల్చగా , తుమ్మితే ఊడిపోయే ముక్కులా ఉంటాడు.. ఇకపోతే మన క్యారెక్టర్లని రాముడు, కావుడు, భీముడుగా ఫిక్స్ అయిపోదాం.. మనకి కూసంత వీజీగా ఉంటుంది..
మన భీముడికి ముందు ఐద్రాబాద్లో ఒక సాఫ్ట్వేర్ కంపెనీలో జాబొచ్చింది..అక్కడ రెండేళ్లు పనిజేసాక అమేరికా పంపారు..వెళ్ళేముందు మన భీముడు పెళ్ళికొడుకయ్యాడు.. భార్య పేరు క్రిష్ణవేణి.. ఆమెని అందరు క్రిష్ణుడు అని పిలుస్తారు.. ఇప్పుడు అర్ధమయ్యిందిగా రాముడు, కాముడు, భీముడు, క్రిష్ణుడు…..
పెళ్ళయ్యాక భీముడు భార్యతో కలిసి అమేరికా బయలుదేరాడు..వెళ్ళిన ఒక సంవత్సరం తర్వాత తల్లితండ్రులకి  విసా పంపించి తన దగ్గరికి రప్పించుకుంటున్నాడు..మన రాముడు, కాముడు అమేరికాకి పయనమయ్యారు….
ముందు అనకాపల్లి నుండి ఐద్రాబాద్కి ట్రెయిన్లో వచ్చి అక్కడినుండి ప్లేట్(ఫ్లయిట్)  పట్టుకున్నారు..ఫ్లయిట్ లోకి ఎక్కి తమ సీట్లు చూసుకున్నాక తమ చేతుల్లో ఉన్న హ్యాండ్ బ్యాగేజీ  ఎక్కడ పెట్టాలి అని ఆలోచిస్తుండగా ఎయిర్  హోస్టెస్స్ మీ పైన క్యాబిన్ లో పెట్టండి అనగా పెట్టబోయి అక్కడ వేరెవరిదో బ్యాగేజీ ఉండగా చూసి ఈ బ్యాగేజి ఎవరిది వెంటనే తీయండి మా బ్యాగేజీ పెట్టుకోవాలి అని అడిగారు..సాటి ప్రయాణీకుడు మీరెక్కడైనా పెట్టుకోవచ్చండి వేరే వాళ్ళు పెట్టుకున్నారు కదా అంటే కాదు నా క్యాబిన్ నాకే సొంతం అని ఒక అరగంట సేపు వాదించి వాదించి అలిసిపోయి చివరాఖరుకి ఆ బ్యాగేజీ తన వళ్ళోనే పెట్టుకూర్చున్నాడు..
పక్కనున్న ప్రయాణీకుడు అడిగాడు మీరు ఎక్కడిదాకా అని?
మేము అమేరికా వెల్తున్నాం అని బదులిచ్చాడు రాముడు..
ఓ అవునా బావుంది..మేము అక్కడికే మా బాబు దగ్గరికి వెళుతున్నాం.. దారంతా మంచి కాలక్షేపం లెండి అన్నాడు తోటి ప్రయాణీకుడు…
మీరు వెళ్ళటం మొదటిసారేనా అడిగాడు తో.ప్ర( తోటి ప్రయాణీకుడు).
అవునండీ అంటూ బదులిచ్చాడు రాముడు..అంతలోనే బోల్డు ఆస్చర్యపోతూ మీరెలా కనిపెట్టారు అని అడిగాడు రాముడు
హి హి హీ మీరు వెరయిటీగా హ్యాండ్ బాగేజ్ వొళ్ళో పెట్టుక్కూర్చున్నప్పుడే కనిపెట్టేశానుగా అన్నాడు తో.ప్ర.
అవునండీ మరేమో అని రాముడు ఏదో చెప్పబోయేంతలో చెళ్ళున జబ్బ మీద చరిచి హి హి హీ నేను చూశానులెండి ఆ చోద్యమంతా అన్నాడు తో.ప్ర
ఇంతకీ అమెరికాలో మీరే ఊరు వెల్తున్నారు అనడిగాడు తో.ప్ర…
మేము శాన్ జోస్ కి వెల్తున్నాము అన్నాడు రాముడు..ఎక్కడో భళ్ళున పగిలిన శబ్దం వినపడగానే ఒక్కసారిగా ప్రయాణీకులందరు ఉలిక్కిపడి శబ్దం వచ్చినవైపు చూశారు..
రాముడు, నిద్రకి జోగుతున్న కాముడు కూడ అటువైపు చూసి ఆశ్చర్య పోయారు.. పగిలింది గాజు కాదని తో.ప్ర నవ్వని తెలుసుకుని ప్రయాణీకులందరు ఎవడీ వేస్ట్ ఫెల్లో అన్నట్టుగా చూసి మళ్ళా సినిమాలు చూడటంలో మునిగిపోయారు..
రాముడికి మాత్రం తో.ప్ర ఎందుకు నవ్వాడో అర్ధం కాలేదు.. అదే మాట అతనిని అడిగాడు ఎందుకండీ అంత భయంకరంగా నవ్వారు అని?
అతను మళ్ళీ నవ్వి శాన్ జోస్ అంటే నవ్వరేంటి మరి..శానోసే అనాలి అన్నాడు..మీరు నేర్చుకోవాల్సినవి చాలా ఉన్నాయి అంటూ ఒక అరగంట సేపు ఎలా మాట్లాడాలి అక్కడి కధ కమామీషు అంతా దంచికొట్టాడు..
మన రాముడనుకున్నాడు ఎంతైన ఇక్కడ పుట్టి పెరిగిన వాళ్ళకి లోకజ్ఞానం ఎక్కువ అని.అదే మాట అతనితో అంటే మళ్ళీ భళ్ళున పగిలిన శబ్దమయ్యింది…ఈ సారి ఆ పక్కనున్న ప్రయాణీకుడు ఏమిటీ డిస్టబెన్స్ నోట్లోనే నవ్వుకోకుండా అని రంకె పెట్టాడు..అప్పుడు చప్పున గప్చుప్ అయ్యి నెమ్మదిగా అన్నాడు ” నేను పుట్టి పెరిగింది అంబాజీ పేట ,అమెరికా కాదు అక్కడినుండే వస్తున్నా అని..
రాముడడిగాడు అయితే మీకీ విషయాలన్నీ ఎలా తెలుసు అంటే పాపా బాబు బ్యాచ్ ద్వారా తెలిసాయి అని..
వాళ్లెవరు అనడిగాడు రాముడు.. ఇంకెవరు మనమే అన్నాడు తో.ప్ర
అర్ధంకానట్టుగా ఒక రకమైన మొహం పెట్టాడు రాముడు.. అంటే మనలాగ పిల్లల్ని చూడటానికి ఆంధ్రా నుండి అమెరికా వెళ్ళే వాళ్ళన్నమాట అన్నాడు తో.ప్ర..వాళ్ల వాళ్ళ అనుభవాలని చెపుతుంటే విని నేర్చుకున్నది ఈ జ్ఞానమంతా.
ఇంతకీ శానోసే లో మీ బాబు ఎక్కడుంటాడు ఏమి చేస్తుంటాడు అనడిగాడు తో.ప్ర..
మా అబ్బాయి ఫలానా చోట ఉంటాడు, ఫలాన కంపెనీలో జాబ్ చేస్తున్నాడు అని అన్నాడు రాముడు..
ఏంటీ ఈ ఏరియాలోనా అని పక్కకి తిరిగి భార్యతో చెప్పాడు అదేనోయ్ మనవాడి ఇంటినుండి హైవే ఎక్కాక ఎనిమిదవ జంక్షన్లో రైటుకు దిగి తిన్నగా పోతె మక్ డోనాల్డ్స్ వస్తుంది చూడు అక్కడ నుండి లెఫ్ట్ కి తిరిగితే వచ్చే రోడ్లో ఉన్న మూడవ నంబర్ అపార్ట్మెంట్లు ఇవి.ముందు మనవాడు చెత్తగా ఉన్నాయి అని కొనడానికి ఇష్టపడలేదు కదా అవే ఇవి అన్నాడు..అని ఇటు తిరిగి రాముడితో అన్నాడు మీ అబ్బాయి అక్కడ ఇల్లు కొనుక్కున్నాడా లేక అద్దె కుంటున్నాడా?
రాముడన్నాడు మా వాడు అద్దెకే ఉంటున్నాడండీ..ఇప్పుడే కొత్తగా ఇల్లు కొనుక్కున్నాడు..గ్రుహప్రవేశం ఉంది…
ఇంతకీ ఎక్కడ కొన్నాడు మీ వాడు ఇల్లు అనడిగాడు తో.ప్ర
ఫలానా చోట అన్నాడు రాముడు..
అదేంటి నల్లోళ్ళు ఉన్నచోట తీసుకున్నాడు అనడిగాడు తో.ప్ర.
ఏమోనండీ మాకు తెలియదు అన్నాడు రాముడు.
అయితేనేమి చాలా చీప్గా కొనుంటాడు..అక్కడ మనవాళ్ళు ఎవరూ ఉండటానికి ఇష్టపడరు అన్నాడు తో.ప్ర..
ఇంతలో తో.ప్రా భార్య కాముడితో మాట్లడటం మొదలెట్టింది
మీరు కూడా మీ బాబుని చూడటానికే వెళ్తున్నారా అనడిగింది కాముడు..
అవునండీ  మేము ముందు మా బాబు దగ్గరికి వెళ్ళి అక్కడనుండి మా పాప దగ్గరికి వెళ్తాము..పాపకి ఈ యేడు బాబు పుట్టాడు. తోడుగా ఉండటానికి వెల్తున్నాము అంది తో.ప్ర.భా( తోటి ప్రయణీకుడి భార్య)
మీ పాప ,అల్లుడు ఏమి చేస్తుంటారు అనడిగింది కాముడు… అల్లుడుగారేమో సొంత కంపెనీ పెట్టుకున్నారు..పాపేమో ఆయనకి ఇంటినుండే పని చేసి పెడుతుంది..ఇప్పుడు బాబు పుట్టాక ఇబ్బందిగా ఉంది మమ్మీ నువ్వు రా అంటే బయలుదేరాం..ఎలానో బయలుదేరాం కద అని ముందు మా బాబు దగ్గరికి వెల్తున్నాం..
మా పాప ఇంట్లో అసలు నేనేపని చేయక్కరలేదండీ…అన్నీ ఉన్నాయి, గుడ్డలుతికేందుకు, అంట్లు తోమేందుకు, ఇల్లూడ్చేందుకు అన్నీ ఉన్నాయి.. అవన్నీ వింటూ ఆశ్చర్యంతో నోరెళ్ళబెట్టింది కాముడు..పోతే బాబుని చూసుకోవాలి చిన్నోడు కదా..
మీ బాబు, కోడలు  ఏమి చేస్తుంటారు? అనడిగింది కాముడు..బాబేమో ఒక పెద్ద కంపెనీలో ఉజ్జోగం చేస్తాడు..మా కోడలు కూడ ఉజ్జోగం చేస్తుంది..వాళ్ళకేమో ఒక పాప…పాపకి 4 ఏళ్ళు వచ్చాయి..డే కేర్ లో వేశారు అన్నది తో.ప్ర.భా
డే కేర్ అంటే అనడిగింది కాముడు..
డే కేర్ అంటే పిల్లల క్రెష్..చిన్న పాపలని బాబులని చూసుకోవడానికి పెట్టారు..
పొద్దుట్నుండి సాయంత్రం తల్లితండ్రులు వచ్చి తీసుకుని వెళ్ళే వరకు వారిని చూసుకుంటారు..అన్నం పెడతారు,పాలు పడతారు, నిద్ర పుచ్చుతారు, ఆడిస్తారు..
ఓ అలాగా అని ఊ కొట్టింది కాముడు.
మరి మీరున్నప్పుడు మీ మనవరాలిని డే కేర్ పంపక్కరలేదు అనుకుంటా అన్నది కాముడు..
లేదండి పాప మామూలుగానే డే కేర్ కి వెళుతుంది..లేకుంటే అలవాటు తప్పిపోతుంది అన్నది తో.ప్ర.భా
మరి మీ అబ్బాయి కోడలు ఏమి చేస్తుంటారు అనడిగింది తో.ప్ర.భా
మా అబ్బాయి ఒక కంపెనీలో జాబ్ చేస్తున్నాడు..మా కోడలు ఉద్యోగాల వేటలో ఉంది అన్నది కాముడు.
వాళ్ళకి పాపా బాబా అనడిగింది తో.ప్ర.భా
ఇంకా లేదండీ అన్నది కాముడు..
అయితే మీకు పిల్లలని చూసే పనిలేదు కదా మరి మీరు అమెరికా ఎందుకు వెళుతున్నట్టు అనడిగింది తో.ప్ర.భా
అదేంటి పిల్లలు లేకపోతేనేమి మా అబ్బాయిని కొడలిని  చూడటానికి వెళుతున్నాము అన్నది కాముడు.
ఇదిలా ఉండగా అమెరికా మీద తనకున్న నాలెడ్జ్ ని దంచికొట్టాడు తో.ప్రా.. అక్కడ ఎన్ని రాష్ట్రాలు ఉన్నాయి వాటిల్లో ఎంత మంది భారతీయులు ఉన్నారు, వాళ్ళు ఎటువంటి ఉద్యోగాలు చేస్తుంటారు, అందులో తెలుగు వాళ్ళు ఎంతమంది ఉన్నారు వారు ఏ రాష్ట్రంలో ఎక్కువ ఉన్నారు,
అమెరికా జాగ్రఫి, బాటనీ, కెమిస్ట్రీ, అన్నీ కలిపి మధ్య మధ్యలో వాళ్ళ పాప, బాబుల గురించి చెప్పి చెప్పి రాముడు మెదడు చెంచాతో  తినేశాడు..
ఈ లోపల వాళ్ళ ప్లేన్ లండన్ లో ఆగింది…ఈ సారి ట్రాన్సిట్లో ఉన్నదంతా పాపా బాబు బ్యాచ్ వాళ్ళే ..మళ్ళా మా పాప మా బాబు అనుకుంటూ కబుర్లు మొదలు…ఈ సారి వీళ్ళతో పాటు మన రాముడు, కాముడు కూడ చేరి వాళ్ళ పాపా బాబుల గురించి మాట్లాడటం మొదలెట్టారు.. ఆ విధంగా వారు కూడా ఆ బ్యాచ్లో చేరిపోయారు..
ఇదండీ పాపా బాబు బ్యాచ్… ఇలాంటి వారు కోకొల్లలు..వీరు ఫ్లైట్లల్లో, ట్రాన్సిట్ లాంజ్ లో తప్ప మిగితా చోట ఎక్కడా కనిపించరు.. కనిపించిన కొద్దిసేపట్లో అమెరికా, లండన్, ఫ్రాన్స్ ఇంకా ఏ దేశం గురించైన తమకున్న జ్ఞానాన్నంతా మనకు వద్దన్నా వినిపిస్తారు…
( నేను ఎన్నో సార్లు ప్రయాణం చేసినప్పుడు ఈ బ్యాచ్ అంతా నాకెదురుపడిన వాళ్ళే….మీకు కూడా తప్పక తగులుతారు..)
రచన: మల్లిన నరసింహారావు
ఇది అక్షర శబ్ద భవము. కన్నడంలో ఈ ఛందస్సుకు అక్షర అని పేరు. తెలుగులో అక్కర లన్నారు. జానపద గీతాలలో వలె ప్రతి గణము నొకమారు విచ్ఛేదము ఉండునని “ పాదే పాదే ప్రతి గణ మపి యతి ర్లక్ష్యతే సర్వేషాం మక్షరాణాంచ” అని చెప్పుటచే ఇవి జానపద గీత జన్యములని తెలియు చున్నది. అక్కరలలో చంద్ర గణముల ఉపయోగముండును       ( మధ్యాక్కరలో తప్ప). ఇవి చాలా ప్రాచీనమైన శాసన సాహిత్యములో సహితము లభించుచున్నవి. యుద్ధమల్లుని బెజవాడ శాసనములో (క్రీ.శ. 898-934) మధ్యాక్కర, వెంకయ చోడుని దొంగలసాని శాసనములో (క్రీ.శ. 991) మహాక్కర లభించుచున్నవి. కన్నడాంధ్రములు ఏకభాషగా ఉన్న కాలము నుండే అక్కర ఛందస్సు లుండి యుండును.
మహాక్కర, మధ్యాక్కర, మధురాక్కర, అంతరాక్కర, అల్పాక్కర అని ఇవి 5 విధములు. వరుసగా 7,6,5,4,3 గణము లొక్కొక్క దానికి పాద పాదమున కుండును.
ఒక్కో పాదమునకు          సూర్య   ఇంద్ర     చంద్ర     మొత్తము గణములు       యతి
 
1.      మహాక్కర         1         5        1                   7                  4గ.  మీద
2.      మధురాక్కర      1         3        1                   5                   3గ.   మీద
3.      అంతరాక్కర       1         2        1                   4                  3గ.  చివరి అక్షరం
4.      అల్పాక్కర         –         2        1                   3                   2గ.   మీద
5.      మధ్యాక్కర        2ఇంద్ర   1 సూర్య 2 ఇంద్ర 1 సూర్య  6               3గ.   మీద
 
1.      మహాక్కర     : 1 సూ. గ + 5 ఇం.గ.+1 చం.గ = 7 గణములు పాదమునకు. యతి 4 గణముమీద. ప్రాస ఉండును. ఇట్లు 4 పాదములు వ్రాసినచో మహాక్కర అగును. దీనిని ప్రాచీన తెలుగు కవులెవ్వరును వాడలేదు.
హ     త         త          నల         సల      సల           నహ
UI      UUI         UUI           IIII              IIUI        IIUI               IIIUI
 
వారి జాప్తుండు  పంచేంద్ర గణములు వనజారి యునుగూడి వెలయుచుండ
 
2.      మధ్యాక్కర    :  అక్కరల వరుసలో రెండవది. మధ్యాక్కర అని పేరు. మధ్యలోకి విరిచిన సమద్విఖండన
లక్షణము గలది గనుక మధ్యాక్కర అని పేరు. నన్నయ, ఎర్రన వాడినారు. తక్కిన కవులు వాడలేదు. విశ్వనాథ మధ్యాక్కరలు తెలుగునాట ప్రసిద్ధములు.
2 ఇం.గ. +1 సూ.గ.  2 ఇం.గ.+ 1 సూ.గ. = మొత్తం 6 గణములు. 3వ గణము పై యతి.ప్రాస ఉండును.
4 పాదములు ఇట్లే వ్రాయ వలయును. నన్నయ 4 గణముల పై అంటే 5వ గణాద్యక్షరమును యతిగా పాటించాడు. ఎర్రన చతుర్థ గణాద్యక్షరమును యతిగా పాటించాడు. ఎర్రన యతి గేయ ఛందో వైఖరికి సన్నిహితము.
ఇం            ఇం      సూ        ఇం       ఇం             సూ
భ                    ర         హ       ర         భ            న
 
UII              UIU        UI         UIU        UII               III
ఈపురు షుండు నీ  స్త్రీయు   నిద్దరే    యింతియుఁ   బతియు.
 
3.మధురాక్కర   :   పాదమునకు 1 సూ.గ. + 3 ఇం.గ.+ 1 చం.గ. = మొత్తము 5 గణములు. 3 గణముల పై యతి. ప్రాస కలదు.
సూ      ఇం          ఇం                 ఇం                 చం
న        సల         త                    భ                 నగగ
III           IIUI             UUI                      UII                     IIIUU
తనర    జనకుండు   నన్నప్ర            దాతయు      నుభయత్రాత
న          సల          సల                     నల         నవ
III             IIUI                 IIUI                         IIII               IIIUI
యును న   నఁగ నింతు     లకు మువ్వురొ    గినగుగు    రువులు వీర
న         సల           నల              ర                      రల
III           IIUI                IIII                   UIU                      UIUI
లనఘ   నుపనేత      మఱియుని        రంత రా            ధ్యాపకుండు
న        నల            త               సల              నలల
III            IIII                UUI                    IIUI                  IIIII
ననఁగ   బురుషున     కి య్యేవు       రనఁయంబు  ను గురువులు.
 
4.అంతరాక్కర   :    1 సూ.గ.+ 2 ఇం.గ.+ 1 చం.గ   = 4 గణములు. తృతీయ గణాంత్యాక్షరము యతి. ప్రాస కలదు.
సూ          ఇం              ఇం             చం
న              భ               ర              నహ
III                   UII                 UIU                IIIUI
ఇను డొ        కండును      నింద్రు లి      ద్దరును నొక్క
న               భ              ర           నహ
III                  UII               UIU            IIIUI
వనజ            వై రియు        గూడి వై      భవ మొనర్ప
న                 భ               ర            నహ
III                  UII              UIU             IIIUI
గనక             వస్త్రుని        గృత్త కై        టభుని గొల్తు
న                భ              ర            నల
III                  UII               UIU             IIIII
రనుచు          జెప్పుదు       రంతరా       క్కర బుధులు.
దీనికి తేటగీతితో పోలిక కలదు.యతి స్థలము ఒక అక్షరం దాటితే అచ్చంగా తేటగీతే.            5.అల్పాక్కర       : 2 ఇం.గ.+ 1చం.గ.  =మొత్తము 3 గణములు.2గణములమీద యతి.ప్రాస ఉండును.
ఇం          ఇం            చం
సల           భ              నహ
IIUI                UII                 IIIUI
ఒగి నిద్ద     రింద్రులు     నొకవిధుండు
నగ            భ              నహ
IIIU                 UII                IIIUI
నెగడు న     ల్పాక్కర     నియతి తోడ
సల          నగ            నహ
IIUI               IIIU                IIIUI
జగతీ ధ       రుని పదా    బ్జములు గొల్తు
 
నల           ర             నహ
IIII               UIU              IIIUI
రగణిత        భక్తి నం      చభినుతింప.
 
తరువాత ద్విపదలను గుఱించి తెలుసుకొందాము.
                                                                                                                  రచన: జి.ఎస్.లక్ష్మి..
 
నవ్వను నేనని భీష్మించిన నిను
నవ్వక తప్పదని చెప్పి యొప్పించంగా
నవ్వుల విందగు ఈ కథలను
నవ్వక మూతి బిగించి నువ్వు చదువగ గలవే…
ఇలాగని స్టాంప్ పేపర్ మీద వ్రాసి సంతకం పెట్టమంటే నిస్సంకోచంగా, నిర్భయంగా, నిర్మొహమాటంగా పెట్టేస్తాను. నేనేకాదు.. శ్రీ బులుసు సుబ్రహ్మణ్యంగారు వ్రాసిన ఈ పుస్తకం చదివాక మీరు కూడా పెట్టేస్తారు.
కొంత కాలం క్రితం తెలుగు బ్లాగులలో “నవ్వితే నవ్వండి.’’ అన్న బ్లాగు మొత్తం బ్లాగ్లోకాన్ని ఒక ఊపు ఊపేసింది. యెప్పుడో మరిచిపోయిన  కొన్ని కొన్ని తెలుగు మాటలు ఈ బ్లాగు పోస్టులలో అందంగా దర్శనమిచ్చాయి.
ఆ బ్లాగు నిర్వహించే శ్రీ బులుసు సుబ్రహ్మణ్యంగారి టపాల్లో ఒక దగ్గరితనముంది. రోజూ మన ఇంట్లో, మన చుట్టూ జరిగే మామూలు  సంఘటనల్లోంచి హాస్యాన్ని పండించే ఆయన శైలి మనకి తెలీకుండానే మనలని నవ్వుల ప్రపంచంలోకి తీసుకుపోతుంది. ఆయన బ్లాగు టపాలపై వచ్చిన స్పందన అపూర్వం.

 
ఆ బ్లాగ్ మితృలందరి కోరిక మీదా శ్రీ బులుసు సుబ్రహ్మణ్యంగారు ఆ టపాల్లోని ఆణిముత్యాల్లంటి  కథలను ప్రత్యేకంగా యేరి ఈ “నవ్వితే నవ్వండి..” అన్న పుస్తకం ప్రచురించారు.
ఈ పుస్తకంలో మీకు తెలీని విషయాలు బోలెడున్నాయి.
మీకు “ఘృతాచి” అంటే యెవరో తెలుసా.. అరె..తెలీదా..
శొంఠిపిక్కలు, తొడపాశాలు అనే మాటలు గుర్తున్నాయా..అవీ లేవా..
అరెరె కనీసం వత్తులు, దీర్ఘాలు, గుండెల్లో గునపం దించడం లాంటి మాటలైనా తెలుసా..
పోనీ.. ఉక్తలేఖనం అని దేనినంటారో అదైనా తెలుసా.. అదీ తెలీదా.. అయ్యో.. అయితే మీరు అచ్చమైన తెలుగును మర్చిపోయుండాలి. మీరు మళ్ళీ అంత స్వచ్ఛమైన తెలుగుని చదవాలంటే ఈ “నవ్వితే నవ్వండి” పుస్తకం చదివి తీరాల్సిందే.
అయ్యయ్యో.. పొరపాటు పడకండి.. పై మాటలని బట్టి ఇదేదో వ్యాకరణ పుస్తకం అనుకునేరు.. హేవీ కాదు.. అచ్చమైన తెలుగులో వ్రాసిన, చదివితే నవ్వకుండా వుండలేని హాస్య పుస్తకం. అవునూ..హాస్యపుస్తకం అనొచ్చా.. అది సరియైన పదమేనా..
తెలుగుభాష మృతభాష అయిపోతోంది అనుకునేవాళ్ళు ఈ పుస్తకంలో కథలని ఒక్కసారి చదివితే చాలు.. చిన్నప్పుడు నేర్చుకున్న గుణింతాలతో సహా అన్నీ మళ్ళీ గుర్తు చేసేసుకోవచ్చు.
యాభైసంవత్సరాల క్రితం ఇప్పుడున్నలాంటి యిన్ని కాన్వెంట్లు వుండేవికావు. దాదాపుగా అందరూ ప్రభుత్వ పాఠశాలలలో తెలుగు మాధ్యమంలోనే చదివేవారు.  మరి అప్పుడు మాస్టర్లు పాఠాలు యెలా చెప్పేవారు, సరిగ్గా చదవని విద్యార్ధుల పట్ల వారి దండనా పధ్ధతులు యెలా వుండేవీ అంటే మనం ఈ పుస్తకంలో “తెలుగదేల అనే అంటాం..” అనే కథ చదివి తీరాల్సిందే. తెలుగుభాషలోని గుణింతాలు, ద్విత్వాలు, సంధులు, సమాసాలు ఆఖరుగా ఛందస్సు వీటన్నింటినీ చదవడానికి, వ్రాయడానికీ విద్యార్ధులు పడే ఆయాసానికి  మనకి నవ్వలేక ఆయాసం వచ్చేస్తుంది. “ధ” అని చెప్పడానికి “ద” కి గుండెలో గునపం దించాలని మీకు తెలుసా? అలా దించకపోతే మాస్టారు టిఫిను పెట్టేస్తారని తెలుసా? ఆ టిఫిను కూడా పకోడీల్లాంటి మామూలువి కాకుండా మినపరోస్టు, కజ్జికాయలు లాంటి భారీ టిఫిన్లు పెడతారని తెలుసా..? ఆహా.. తప్పు వ్రాసినా కూడా టిఫిన్లు పెట్టే మాస్టార్లు యెంత మంచివారో అనుకుంటున్నారా…అవునవును.. చాలా మంచివారే.. యెందుకంటే ఆ టిఫిన్లన్నీ విద్యార్ధుల వంటి మీద పడే దెబ్బలమన్న మాట. పిల్లలు వాటిని టిఫిన్లుగా పేర్లు పెట్టుకుని సంతోషంగా భరించేవాళ్లన్న మాట.  వీపు మీద తేలికగా దెబ్బ పడితే పెసరట్టు, అరచేతి ముద్రలు కూడా ముద్రిస్తే మినపరోస్టు. తొడ మీద గిల్లితే పకోడీ.. అరెరె.. అప్పుడే నవ్వొచ్చేస్తోందా.. ఇలాంటివి యింకా చాలా టిఫిన్లున్నాయండీ.. ఈ కథ చదివి చూడండి. మనం మర్చిపోయిన తెలుగుమాటలు తొడపాశాలు, శొంఠిపిక్కలూ కూడా వున్నాయీ కథల్లో.
అందులోనూ ఆ స్లూల్లోనే పనిచేసే తెలుగుమాస్టారి పిల్లలుగా అదే స్కూల్లో చదవడంలోని గమ్మత్తైన అనుభవాలు మనలని మళ్ళీ ఆ రోజుల్లోకి తీసికెళ్ళిపోతాయి.
పుట్టకుండానే పేరు పెట్టించేసుకోడానికి మనమేవీ అమెరికాలో పుట్టలేదు కదా… పుడుతూనే ఫలానావారి మనవడు, వాళ్ల కొడుకు, వీళ్ళ తమ్ముడుతో మొదలైన పేర్లు మన ఇష్టం లేకుండానే ముద్దుపేర్లతో పిలిపించుకునే స్థాయికి వచ్చేసి ఆఖరికి నల్లాడు, ఎఱ్ఱాడులాంటి పేర్లతోకూడా పిలిపించుకోవాల్సొస్తుంది. కానీ శుభ్రంగా సుబ్రహ్మణ్యం అని పెద్దలచేత పేరు పెట్టించుకున్న పెద్దమనిషికి తన పేరుని యెవరైనా సరిగ్గా పలకాలన్న కోరిక వుండడంలో తప్పేం లేదు కదా.. కానీ అంత చిన్నకోరిక కూడా తీరని కథే “వీరీ వీరీ గుమ్మడిపండు వీరీ పేరేమీ.” అన్నది. చదువుతున్నంతసేపూ పాపం ఆ సుబ్రహ్మణ్యం పడుతున్న అవస్థకి నవ్వకూడదనుకుంటూనే నవ్వేస్తాం.
ప్రభావతీ ప్రద్యుమ్నుల కథ యెంతమందికి తెలుసు..? అబ్బే ఆ పురాణాల్లో కథ కాదండీ.. ఆధునిక ప్రభావతీప్రద్యుమ్ను లన్నమాట.. తెలీదుకదా.. అయితే యిందులో వున్న వారి పెండ్లిచూపుల ప్రహసనం నుంచి సంసారరథం నడిపించే క్రమంలో సాగే  చమత్కారాలు చదివి తీరవలసినవే.
అసలు మగవారికి పెళ్ళిరోజే గుర్తుండదనుకుంటామా.. అలాంటిది ఒక కథలో ప్రద్యుమ్నునికి భార్య మొట్టమొదటగా తనతో మాట్లాడిన ఓన్లీ వాక్యం అంత బాగా గుర్తుండడానికి కారణం తెలియాలంటే “మా ఆవిడ ముచ్చట్లు..” కథ చదవాలి.
మునిమాణిక్యంగారి కాంతం  అమాయకంగా కనిపించే జాణ అనుకుంటే ఇక్కడ ప్రభావతి జాణననుకుంటున్న అమాయకురాలు పాపం. అలాంటి ప్రభావతిని ప్రద్యుమ్నుడు యెన్నెన్నిరకాలుగా ఇబ్బంది పెట్టాడో, లేక ఆవిడ అమాయకత్వం వల్ల ఆ ప్రద్యుమ్నుడే యెన్నిరకాల ఇబ్బందుల్లో పడ్డాడో ఈ పుస్తకంలోని ప్రభావతీ, ప్రద్యుమ్నులను చదివితేకానీ తెలీదు.
మనందరం రైలుప్రయాణాలు చేసేవుంటాము.. చేస్తూనే వుంటాము కూడా. అలాంటప్పుడు యెదురుగా కూర్చున్నవాళ్ళతో పరిచయాలు చేసేసుకుంటాం.  వాళ్ళు కొత్తవాళ్ళు కదా.. మళ్ళీ మనకి జీవితంలో తారసపడరు అనుకుని అత్త పెట్టే బాధలు, మొగుడి ధాష్టీకం, బంధువుల ప్రవర్తన అన్నీ చెప్పేస్తుంటారు కొంతమంది. కానీ, అలాకాకుండా అలాంటి కొత్తవాళ్లకి కొత్త కొత్త కథలల్లి చెప్పేసేవాళ్ళుంటారని మీకు తెలుసా..
హౌస్ వైఫ్ అంటుంటాం కదా.. అలాగే హౌస్ హజ్బెండ్ ని ఇంటిమొగుడు అంటూ.. అలా ఇంటిమొగుడు కథ అప్పటికప్పుడు అల్లేసి ఎదురుగా కూర్చున్నవాళ్ల నోటమాట రాకుండా చెయ్యడం, అలా కథలల్లి చెప్పడంలో కూడా గొప్ప టెంపో నిలబెట్టడమంటే యెలాగో ఇందులో వున్న రైలు ప్రయాణాల కథలు చదివి తెలుసుకోవల్సిందే.
సెన్స్ ఆఫ్ హ్యూమర్ అంటే యేమిటని అడిగితే.. ఇదిగో ఇదీ..
మీరు యెప్పుడైనా యెవరి మీదైనా దయ చూపించేరా..అసలు దయ చూపించమనగానే మనం యేం చేస్తాం.. అడిగినవారికి కావలసిన సాయం చేస్తాం.. అంతే కదా.. కానీ, “అపార్ధాలు..” కథలో కథానాయకుడు దయ చూపించడానికి (అవునండీ, అక్షరాలా చూపించడానికే..)పడ్ద కష్టాలను  చదువుతుంటే ..యెందుకులెండి.. మీరే చదివి చూడండి.
మనిషన్నాక రోగం రాకుండా వుంటుందా..కానీ ఈ కథలో కథానాయకుడికి వచ్చిన రోగానికి ఆయన సందర్శించిన ప్రత్యేక వైద్యులు, వారి పరీక్షా విధానాలూ చదువుతుంటే ప్రత్యేకపరీక్షలు ఇలా కూడా చెయ్యొచ్చా అని నవ్వాపుకోలేక పొట్ట పట్టుకుంటాం. ఆఖరున ఆ రోగమేవిటో తెలీగానే…హ హ.. నేను చెప్పడం యెందుకులెండి.. మీరే చదవండి.
చెప్పే కథలో వాస్తవికతతో కూడిన వ్యంగ్యం, పట్టుగా పడ్ద పదాలు, ఆ శైలి, ఆ సంభాషణలు.. అన్నీ మనని ఆ హాస్యప్రపంచంలోకి లాక్కు పోతాయి.
ఈ పుస్తకానికి డాక్టర్. ఆలమూరు సౌమ్య ఆత్మీయంగా  వ్రాసిన తొలిపలుకులు ఇందులోని అందాన్నంతటినీ తేటతెల్లంగా చెపుతాయి.
“నవ్వితే నవ్వండి..” అంటే విన్నవాళ్ళు యేమనుకుంటారండీ.. “నవ్వుకున్నా మానుకున్నామీ ఇష్టం” అనా.. లేక “నవ్వకుండా వుండగలిగితే వుండండి..” అనా.. లేక “నవ్వకుండా వుండగలరా..” అనా.. యెవరేమనుకున్నా సరే ఈ పుస్తకం చదివినవాళ్ళు మాత్రం యెంత నవ్వకుండా వుందామన్నా వుండలేరని ఢంకా బజాయించి చెప్పగలను.
ఇరవై తొమ్మిది ముత్యాల్లాంటి కథలతో కూర్చిన రెండువందల ఆరుపేజీల ఈ పుస్తకం వెల కేవలం నూటయాభై మాత్రమే.
ఈ పుస్తకం దొరికే చిరునామా..
బులుసు సుబ్రహ్మణ్యం,
ప్లాట్ నెం 139, రోడ్ నెం 7,
సౌత్ ఎండ్ పార్కు, మన్సూరాబాద్,
ఎల్.బి.నగర్, హైదరాబాద్ – 500 068.
ఫోన్ : 040 – 24124494, 9963127723
Email : srisubrahlaxmi@gmail.com
 
 
రచన: లక్ష్మీ వసంత 
ఈ ఆదివారం అయినా ఈనాడు అనుబంధంలో కథ, హిందూలో కల్పనా శర్మ వ్యాసం చదివేయాలి అన్న నా చిన్న చిన్న ఆశలకి గంట కొట్టేస్తూ ఫోన్‌ కర్కశంగా మోగింది.  ట్రింగ్..ట్రింగ్ మంటూ ..  ఖంగారు  పడకండి అవి లాండ్ లైన్‌ మాత్రమే ఉన్న రోజులు మరి . నా జీవితంలో ఎప్పటికైనా ఈనాడు ఆదివారం అనుబంధంలో నా కథ చూసుకోవాలని ఎంత ఆశో!!  కథకి వేసిన బొమ్మ కింద నా పేరు రచయిత్రి  – సి. వకుళ అని చూసుకోవాలని కలలు కంటూ ఉంటాను. ఐతే అది ఉత్త పగటి కల, నువ్వు అసలే పగలు ఎక్కువ నిద్రపోతావు.  నీ పేరు వకుళ అని కాదు  అసలు ఊర్మిళ అని  ఉండాల్సింది అంటూ ఆటలు పట్టిస్తారు పిల్లలూ, వారి నాన్న కూడ కలిసిపోయి! అదేమిటో కానీ   ఈ విషయంలో వాళ్ళందరూ ఒకటైపోతారు .
నా కథలంటే అందరికీ వేళాకోళమే. ” అమ్మా ! నువ్వు పుట్టినప్పటి నుంచి చదివేస్తున్నంత మాత్రాన, రచయిత్రివి అయిపోలేవు. రచయిత్రిగా  పుట్టాలి ” అంటూ పెద్దవాడు అస్తమానం నన్ను ఏడిపిసాడు.  అయినా సరే నా ఆశ చచ్చిపోలేదు.  దానికి మటుకు నీళ్ళు పోసి అలా బతికించుకుంటూ వస్తున్నాను.  ఎందుకంటే మా ఇంట్లో చిన్న మొక్క అయినా బతకదు అదేమిటో మరి ?  మనకి మొక్కలు అచ్చి రావు అని మా అమ్మ తరచు వాడే మాటే నేనూ వాడేస్తాను, అసలు విషయం ఏంటంటే.. నాకు నీళ్ళు పోయాలంటే .. హ్మం ..చెప్పేస్తున్నా (ఎవరైనా అంటే ఊరుకోను కానీ..) నాకు బద్ధకం ఎక్కువ . అందుకే మా ఇంట్లో పచ్చదనమూ అవీ జాంతా నై ..
పెద్ద వాడు –  ‘నాకు ఏ ట్యూషన్లూ వద్దు, అమ్మా నే చదువుకుంటాగా’  అని అంటే వినకుండా ‘అందరూ ఇక్కడే చదివి పెద్ద ఇంజనీర్లు అయిపోయారుట్రా’  అంటూ నేనే ఈ కోచింగ్ లో పెట్టాను.  దాంతో ఆదివారం అయినా వాడు సమయానికి  ఇంట్లో  లేకుండా పోయాడు .
నా రెండో సుపుత్రుడు ‘ఇప్పుడే మంచి నిద్ర పడుతుందమ్మా , ఇలా పొద్దున్నే తొమ్మిదింటికే  నన్ను ఎందుకు లేపావు ?’  అంటూ చిందులు వేస్తాడు ..
ఇక మా ఆయనన అంటారా ? హు  – అసలు ఇక్కడ ఉన్నప్పుడే సాయం లేదు. ఇక ఊరులో లేనాయన  గురించి  యేమనుకుంటాం ? ఉన్నా,  అదిగో ఏ పని చేసినా ఒంకలు పెడతావు. ఐనా ఈ పెద్ద గిన్నెలో పాలు కాస్తే ఏమయిందిట?  ఇప్పుడు ఏం కొంపలు మునిగాయి ?’ అంటారు.  ఏమీ మునగలేదు కానీ   అది అన్నం గి్న్నె.  అది మళ్ళీ తోముకోవాలి  ఇప్పుడు. –  అని పళ్ళు నూరుకున్నా లాభం ఉండదు,   నేను అనే మాటలకి చీమ అయినా కుట్టినట్టుండదు ఎందుకో మరి. పైగా ఆ మాటంటే  ‘ చీమలల్లేవుగా మనింట్లో ’ అంటూ నవ్వుతాడు  ప్రభాకర్ . నాకు ఒళ్ళు మండేలా. సెన్సాఫ్ హూమర్ కేం తక్కువ లేదు.  ఇంట్లో పని చెప్పక పోతే చాలు ఆయనంత సరదా మనిసి ఉండరు ప్రపంచంలో .
ఇలాంటి ఇంట్లో నా కథలూ, కావ్యాలు ఎలా జరుగుతాయి  మరి? అప్పటికీ నా శాయశక్తులా మూడు పుస్తకాలు, ఆరు వార్తా పత్రికలు రోజంతా చదువుతూనే ఉంటా. నా కోరికని  పచ్చగా బ్రతికించుకుంటూ ..
ఇంతకీ ఆ ట్రింగ్ మనే గంట నా గుండెల్లో ధడ్ ధడ్ మని రైళ్ళు పరుగులు పెట్టించింది.  ఎందుకంటే, దానికోసం రింగ్ రింగ్ అంటూ వెనక్కి వెళ్ళాలి నలుపు తెలుపుల ఫ్లాష్ బాక్ లోకి… ఇదిగో వెళుతున్నా ..
ప్రభాకర్ వారింటికి ఒకసారి డిన్నర్ కి వెళ్ళి వచ్చి ఎన్ని పగళ్లు,  రాత్రులు వర్ణించి చెప్పాడు అంటే… నాకు ఆశాదేవి అంటే పరమ చిరాకు పుట్టేసింది. ఎవరీ ఆశాదేవి అంటే???  వాళ్ళ బాస్ భార్య పేరు అదే.  ఆవిడ వండిన వంట , సర్దుకున్న ఇల్లు గురించి మెచ్చుకున్నప్పుడల్లా , మన ఇల్లు చూడు, నీ వంట చూడు అని అన్యాపదేశంగా నా ఇంటిని , వంటని దెప్పుతున్నట్టు ఫీల్ అయిపోయి , ఆ విషయమై పెద్ద యుద్ధాలు కూడా అయి ఆఖరుకి మరెప్పుడూ ఆ ఊసు ఎత్తనని ఒక శాంతి ఒప్పందం జరిగాక  మా ఇంట సమరం ముగిసింది .
ఈ ఆదివారం ఏమయిందంటే  ప్రభాకర్ నుంచి వచ్చిన ఫోన్‌  వచ్చింది . ఆ ఆశాదేవి, ఆవిడ గారి   భర్తా వస్తున్నారుట మా ఇంటికి. ఏదో పెళ్ళికి దిగారట .  సమయం ఉంది కదా మన ప్రభాకర్ ఇంటికి కూడా వెళదాం అని ముచ్చట పడ్డారుట.  వాళ్ళూ ఏ  క్షణంలోనైనా వస్తారు  కాబట్టి,  అప్పటికే  నే చేయవల్సిన పనులు గుర్తు వచ్చి సరే అంటూ ఫోన్‌ పెట్టి  ‘పరుగులు తీయాలి’ అనుకుంటూ కూలబడ్డాను ఇలా సోఫాలో .
‘ఎక్కడనించి మొదలుపెట్టాలి ‘ అని ఆలోచిస్తూ మొదటి అడుగుగా ఎగురుతున్న వార్తా పత్రికలు అన్నీ కలగలిపి  ఈ వారం కూడా నా కోరిక తీరలేదు అనుకుని నిట్టురుస్తూ .. బీరువా తెలుపు తెరిచి అందులో పడేసాను, నేనసలే పెద్ద పనిమంతురాలిని కాదు అని చెప్పానా ! ఆ పై నాది జాలి గుండె, పని వారికీ కావాలి సెలవు అని నమ్మి, ఆదివారం సెలవిచ్చేసాను పనిమనిషి కి. దాంతో సింక్ నిండా గిన్నెలు నా రాక కోసం ఎదురు చూస్తూ పడి ఉన్నాయి .
నిన్న యోగా (ఈ మధ్యే మొదలు పెట్టాను లెండి )చేస్తూ, హాల్ మధ్యలో పడుకుని తల పైకెత్తి చూస్తే ఏమిటో మసక మసకగా కనిపించిది. ఏమిటా అని కళ్ళ జోడు పెట్టుకుని చూస్తే ,ఈవిడ మన జోలికి రాదులే అని ధైర్యంగా అల్లుకున్న సాలి గూళ్ళూ.   ఈ మధ్యనేగా  పండక్కి (అంటే ఆరు నెలలయిందేమో)  తుడిపించానే .. అబ్బ ఈ ఇంటికి ఎంత చేసినా సరిపోదు అనుకుంటూ దీర్ఘంగా నిట్టూర్చాను .
పాతది ఇచ్చి గుండ్రంగా ఎంత బాగుందో అని ముచ్చట పడి కొన్న వాక్యూం క్లినర్ అలా దుమ్ము పట్టి పడి ఉంది ఆ మూల వాడొచ్చు కదా!  ప్రభాకర్ గొంతు సిన్మా లోలా వెనక నించి వినిపించింది ’ ఆ నాకూ తెలుసు.. చేతులు పీకవూ !’
‘వెయ్యి రూపాయలు కట్టి నేర్చుకున్నావు ఆ ఏరోబిక్స్. డబ్బు వేస్ట్ .’
ఓహో!  ఇంట్లో ఈ పనులు చేస్తే చాలని కాబోలు ఈయన గారి అభిప్రాయం . ఛా!!  ఇలాంటివన్నీ ఆడవారిని ఇంటికి కట్టి పడేసేందుకు వాడే  పద జాలం .. ఏం? పోనీ  నువ్వు చేయవచ్చుగా  ఆ క్లీనింగేదో ముచ్చటగా ! వేల రూపాయిలు పోసి కొన్నందుకు ? అట్టేట్టా ? అంతే మరి.  ఆ పైన ఆ  ఊసు బంద్ .
ఎక్కడని మొదలు పెట్టాలి ? సింక్ లో ముందు తేలికగా ఉన్న కంచాలు, గ్లాసులు కడిగి పెట్టి మిగిలినవి బయట బుట్టలో నీళ్ళు పోసి నాన పెట్టా. అదేమిటో మనం తోమితే అంట్లు ఇన్నేసి కనిపిస్తాయి పని మనిషి అలా వచ్చి ఇలా తోమేస్తుంది అదేమి వింతో కదూ ?  అయినా ఇన్ని అంట్ల గిన్నెలు అసలు ఎలా అయాయి ? హమ్మో . ఇక్కడే కూర్చుంటే ఎలా అనుకుంటూ అక్కడ నుంచి  కదిలా..   భోజనాలకి వస్తారా ? అనుకుంటూ ఫ్రిజ్ తలుపు తెరిచి తొంగి చూస్తే ఏవో  కొన్ని కూరలు కనిపించాయి. ఏదో ఒకటి ఆలోచిద్దాం ముందు తరిగి పెట్టుకుంటే పోలా  అని నాలుగు రకాల కూరలు తరిగి పడేసాను.
ఇక ఇల్లు సర్దడం సంగతి చూడాలి.  అసలే వచ్చేది ఆశాదేవి. చాలా అందంగా కూడా ఉండే ఉంటుంది .. ప్రభాకర్ కి సౌందర్య ఆరాధన ఎక్కువ అనుకుంటూ దీర్ఘంగా నిట్టూర్చి..  కొత్త వాక్యూం క్లీనర్ వాడే ముహూర్తం వచ్చింది అని దానిని లాక్కుంటూ వచ్చి , అన్ని అమర్చుకుని  ఆ సాలెగూడుల పని చూసా.  ఇంకా  చాలా మూలలు ‘ మా సంగతో’  అంటూ  దుమ్ము ముఖాలతో అరచి చెప్పాయి. అదేదో  యాడ్ లోలాగ పాలల్లో  కార్న్‌ ఫ్లేక్స్ తిని ఉన్నానేమొ , మహా హుషారుగా ఎంత బాగా పని చేస్తోందో అంటూ హాల్ లో మార్బుల్ నేల, సోఫాల కిందా, పైనా  తీవాసీ అన్నీ శుభ్రం   చేసి హమ్మయ్య అని నిట్టూర్చేసరికి , మరి నా సంగతేమిటి ? అంటూ చూసాయి, ఎంత బాగున్నాయో అని ఇష్టపడి కొన్న ప్లాస్టిక్ పూలు.. అవి కాస్తా బూజు పూలుగా కనిపించేసరికి వాటికి కొళాయి కింద ఒక సారి తలస్నానం చేయించి , వాస్ లని కూడా చేతి గుడ్డ తో తుడిచి..
అబ్బబ్బ . ఇంటి పని ఎంతకీ తెమలదేం ? గోడ  మీద ఉన్న  కు కు వాచ్ పదకొండు అయిందని చెప్పింది కు కు అంటూ అరుస్తూ. బాబోయ్ కాలం ఇలా ఆగిపోనీ అని పాడుకుంటూ వంటింట్లోకి జంప్ చేసి , కుకర్లో అన్నం పప్పు పడేసి  నాకు బాగా వచ్చిన సాంబారు చేద్దాం అని తరిగిన కూరలు పాన్‌ లో పడేసాను .  ఇంకా గదుల సంగతి చూద్దాం  అని పిల్లల గదిలోకి అడుగు పెట్టాను. రాత్రి ఏమైనా టోర్నడో వచ్చిందేమో అన్నట్టుగా ఉంది ఆ గది పరిస్థితిని చూస్తూంటే . గది నిండా దుప్పట్లు, దిళ్ళూ, పుస్తకాలు చెల్లా చెదురుగా పడున్నాయి.. నీ చిన్నప్పటి కబుర్లు చెప్పమ్మా అంటే మా చీకటి గది ఆట గురించి చెప్పాను. ఇంక అంతే. నేను నా గదిలో ప్రపంచం అంతా నిశ్చింతగా ఉంది అన్న భ్రమలో చేతిలో ఒక పుస్తకం పట్టుకుని చదువుకునే సమయాన వీళ్ళిద్దరూ ఇలాంటి ఆటలు ఆడుకుంటారు ..
ఆ దుప్పట్ల మధ్యలోనే ఎక్కడో  మా చిన్న వాడు  ఎక్కడో  ఉండే ఉంటాడు.  సర్దడం అనే కార్యాన్ని  కుదించి ‘ అన్నీ తోసేయడం’  అనే కార్యక్రమంలోకి దూకాను ..  కనిపించినవి కనిపించినట్టు  బీరువాలలోకి తోసేసాను.  ఇంతకన్నా ఏమీ చేయలేం , బాబూ లేవరా ! అన్న నా పిలుపు సాంద్రత వాడికి సరిపోదు  అని తెలిసినా  నా ప్రయత్నం నేను చేసి విరమించుకున్నాను . ఎందుకంటే , ఇంకా,,ఇంకా  అరిచే ఓపిక నాకు లేదు.
మరో గదిలోకి అడుగిడితే అంతా ఆదివారం ఆబిడ్స్ బజారులా ఉంది.  నాకు కావల్సిన పుస్తకం ఒకటి   కనిపించక , అలా అన్ని పరిచింది నేనే అని గుర్తు వచ్చింది.  ఇది జరిగి వారం అయింది.  అయినా ఇలాగే ఉందా ? ఈ గది. ఎవరికీ పట్టదు. ఛా!!  అని విసుక్కుంటూ ఆ చెదురు మదురుగా పడి ఉన్న పుస్తకాలు అన్నీ వాటి బీరువాలోకి ఎక్కించాను . మధ్యలో తిలక్ కవిత్వం కనిపించి ఒక్కసారి అనుకుంటూ ఒక్క పది నిముషాలే అనుకున్నాను. ఇంతలో  ఏదో వాసన. వంటింట్లోంచి మాడు పిలుపులు ముక్కుని పట్టి లాగాయి .
నేను ఒక్కర్తినీ ఎన్ని విషయాలని చూసుకోను.. అంటూ ఉక్రోషంతో ముక్కు పీలుస్తూ  ఒక్క ఉదుటున వంటింట్లోకి వెళ్ళా.
మరీ అంతా మగవాళ్ళే ఇంటి నిండా.. ఒక్క ఆడ పిల్ల ఉంటే ఎంత సాయంగా ఉండేది ? అమ్మో ఈ మాట అనుకుంటే చాలు అమ్మ సతాయింపులు గుర్తు వచ్చేస్తాయి.. వద్దు అందరూ కలిసి పనులు చేసుకోవాలి. మగ పిల్లాడు అని ముద్దు చేయను. ఏదో చిన్న పిల్లలని ఇంకా పనులు చెప్పటం లేదు అంతే .. లేక పోతే వాళ్ళ నాన్న లాగే తయారవరూ ?
మాడి పోయిన వాటి నుండి పనికి వచ్చేవి వేరు చేసి , పూరీల కూర కోసం ఆలూ మళ్ళీ కుకర్ లో పడేసి సాంబారు, కొబ్బరి పచ్చడి ( కొబ్బరి కోరు ఫ్రిజ్ లో ఉంది కొంచెం  నయం పని తగ్గింది)  కాబేజ్ కొబ్బరి కూర , ఎలెక్ట్రిక్ కుకర్ లో నాలుగు రకాల కూరలతో బిర్యాని, దానిలోకి ఉల్లి తరుగు  రైతా కి. ఇలా నాలుగు చేతులతో ఎడా పెడా వంట అయింది అనిపించి , పాలు కూడా కాచి ఉంచాను. నాకు వచ్చిన ఒకే ఒక స్వీట్ .. పాయసం చేద్దాం అని తీర్మానించుకున్నాను నాకు నేనే .
నేను చూడని, కలవని ఆశా దేవి తో నాకు ఈ పోటీ ఏమిటొ. పోనీలే పిల్లలు ఆదివారం కదా. శుభ్రం గా తింటారు. ఎప్పుడు వస్తారో ఏమిటో. భోజనాల వేళ కి వస్తే ఉంటాయి అనే కదా ఇదంతా చేయడం .
సరే ఆఖరుకి మా గదిలోకి అడుగుపెట్టి  ఒక్కసారిగా తుళ్ళిపడ్డాను. లోపల  ఒక్క అంగుళం కూడా ఖాళీ లేదు. నాకు ఇంత మతి మరుపేమిటి ?   నిన్నే కదా అలమారాలు సర్దుకుందామని అన్నీ తీసి బయట పెట్టి , గ్రిషాం పుస్తకం ఆఖరి పేజీలు చదువుతూ సోఫాలోనే నిద్రపోయాను . అసలు నిజం ఏమిటంటే ఎప్పటికప్పుడు తర్వాత సర్దుకుందాం అని తోసేసిన బట్టలలోంచి చీర ఉంటే జాకెట్టు ఉండదు, కుర్తా ఉంటే చున్ని ఉండదు.  నాలాంటి వారే కాబోలు ఈ మిక్స్ అండ్ మాచ్ అనే కొత్త ఫాషన్‌ మొదలు పెట్టారు , ఇలా కాదని నిన్నే మంచి రోజని ముహూర్తం చూసి మొదలుపెట్టాను , అబ్బే మంచి రోజు అంటే నాకు మూడ్ వచ్చిన రోజు అని అంతే .
ఇప్పుడు ఈ పని కూడా నా ! సరే పనిలో పని అని , చీరలన్నీ బొత్తుగా ఒక వేపు, సల్వార్ సూట్స్ అన్నీ మరొక వేపు, జాకెట్లు అన్ని ఇంకో అరలో ఇలా ముచ్చట గా సర్దుకుంటూ ఒక గంట గడిచిపోయింది . అమ్మా .. అన్న  మావాడి   కేకతో తుళ్ళి పడి,  లేచి ముందు పాలు తాగు . ఇవాళ్టికి బ్రేక్ ఫాస్ట్  వొద్దు . ఇంక ఏకంగా భోజనం చేసేద్దువు గానీ.  అంటూ స్నానంచేయమంటూ  వాడిని  బాత్రూంలోకి తోసాను .
అలమారాలో బట్టలు సర్దడం అయింది , నా అలంకరణల అలమారా తెరిస్తే .. అదీ అంతే   నానా రకాల సీసాలు, డబ్బాలతో నిండిపోయి కనిపించింది . అన్ని కష్టాలు ఇలా ఒక్కసారే  అందరిలోనూ  నాకే ఎందుకు వస్తాయి ? ఇలా ఎందుకు ఉంది ? ఎప్పటికప్పుడు సర్దుతూనే  ఉన్నాగా ? అయి నా , ఈ ఆశాదేవి కి ఈ ఆదివారం నా ఇల్లే దొరికిందా  రావడానికి? సందర్శించడానికి ??
ఖాళీ అయిపోయిన క్ర్రిమ్  సీసాలు , పౌడరు డబ్బాలు , పనికిరాని పోషక పదార్ధాల సీసాలు. అబ్బే నాకోసం కాదు. రోజురోజుకి తరిగి పోతున్న రూపాయి విలువలాంటి నా జుట్టు కోసం . అటు జడా కాదు, ఇటు పోనీ కాదు.  బాబ్డ్ అసలే కాదు నాలుగంటే నాలుగు రంగు వేసిన నల్లటి వెంట్రుకలు మిగిలాయి , ఇంకా ఎందుకీ డబ్బాలు, సీసాలు.  అన్నీ తీసి డస్ట్ బిన్‌ లో పడేసి కసి తీర్చుకున్నాను . అన్నిటికీ టైం ఉంటుంది అని అందుకే అంటారు ప్రభాకర్.  ఎప్పటినించి చెపుతున్నాడు చైనా మన భూభాగం ఆక్రమించుకుంటున్నట్టు నువ్వు అన్ని అలమారాలు ఆక్రమించుకున్నావు . నా దువ్వెన ఎక్కడుందో వెతుక్కోడానికి అరగంట పడుతోంది నాకు. ఐనా ఇన్ని సీసాలు , డబ్బాలు కొంటావు కానీ నువ్వు వాడడం ఎప్పుడూ చూడ లేదు ,”అవి ఎలా పని చేస్తాయో తెలీదు కదా ఇంకా ? “.నా జవాబు  “ఎప్పుడు తెలుస్తుంది ? నువ్వు వాడితే నే కదా తెలిసేది “.అమ్మో ! నా అందం కి హాని కలిగిస్తే ..ఇలా అనంతంగా సాగిపోతుంది ఆలోచనా స్రవంతి  , కానీ తెమలదు .. చివరికి చూసారా. నాకు  జ్ఞానోదయం అయింది . అందరూ ఆ టైం కోసం ఎదురు చూడాలి అంతే ..ఊరికే మాటలు అనేసి తొందర పెడితే అవుతుందా ? తెలుసుకోరూ ..
ఈ వైజాగ్ లో చల్ల గా ఉంటుంది అని మురిసిపోవడమే కానీ , ఈ చెమటదారలు గురించి ఎవరూ చెప్పరు . జిడ్డు తయారు చేసే ఫాక్టరీలా ఉంది నా ముఖం . తలంటి పోసుకుందాం అని మధ్యలో ఎప్పుడో ఫలానా నూనె పట్టించాను తలకి.  అది అంతా ముఖం మీదకి చేరి, నా ముఖం ఆనవాలు నేనే పట్టలేకపోతున్నాను . ఇంక స్నానాని కి వెళితే మంచిది ..
ఈ ఇంటి పని , ఒంటి పని ఎంత చేసినా తెమలదు అంటుంది అమ్మ .. నిజమే ..
ట్రింగ్ ..ట్రింగ్ ..తలుపు పిలుపు మోగింది ..
బాబూ ! వీడు బాత్రూం లో దూరినట్టున్నాడు ..
అబ్బ .. తప్పదు అనుకుని వెళ్ళి తలుపు తీసాను ..
అందంగా నేను ఊహించినట్టే ఆమే ఆశాదేవి, మాకు బాస్ , ఆవిడకి భర్త నిరంజన్‌ గారు  గుమ్మంలో నిలబడున్నారు.
ఉక్కిరి బిక్కిరి అయాను ..
మాడమ్‌ ఉన్నారా ?? ఆశాదేవి .. నా జిడ్డు ముఖంలోకి చూస్తూ …ఖర్మ ఖర్మ !!
ఉన్నారు.  రండి అంటూ .. లోపల కూర్చో బెట్టి మా గది లోని  బాత్రూం లో కి మాయం అయిపోయాను ..
ఈ విధం గా ఆ ఆదివారం  మా ఇంట్లో నాకే .. ఏం  చెప్ప మంటారండీ !! .. సిగ్గు సిగ్గు .
****
 
