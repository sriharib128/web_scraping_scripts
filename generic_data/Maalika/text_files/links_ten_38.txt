 





 
 

Jyothivalaboju
Chief Editor and Content Head
పాఠక మిత్రులు, రచయిత మిత్రులకందరికీ  ఈ సంవత్సరపు ఆఖరు సంచికకు స్వాగతం, సుస్వాగతం..
 
ఆశ మనిషిని బ్రతికిస్తుంది. ఎన్ని అవాంతరాలెదురైనా, ఎన్ని ఆటంకాలు వచ్చినా, ఎన్ని ఉపద్రవాలు సంభవించినా రాబోయేది మంచి కాలం అనే ఆశ మనందరినీ ముందుగు సాగేలా చేస్తుంది.. సుమారు రెండేళ్లుగా ఒక మహమ్మారిని ఎదుర్కుంటూ   కేసులు తగ్గుతున్నాయి గండం తొలగిపోయింది అనుకుంటున్న సమయంలో మరో మహమ్మారి భయం మనని చుట్టేస్తుంది. కాని ఏం కాదు ఈ విపత్తును కూడా ధైర్యంగా ఎదుర్కుందాం.. జాగ్రత్తగా ఉందాం.. సంతోషంగా కొత్త సంవత్సరాన్ని ఆహ్వానిద్దాం..
మిమ్మల్ని    అలరిస్తోన్న మంచి కథలు, కవితలు, కార్టూన్లు, వ్యాసాలతో మాలిక పత్రిక మళ్లీ మీ ముందుకు వచ్చింది.
 
మీ రచనలు పంపడానికి చిరునామా: maalikapatrika@gmail.com
 
ఈ మాసపు విశేషాలు:
 
1.మా చెల్లీ… బంగారుతల్లీ..
2. సాఫ్ట్‌వేర్ కథలు – 3. . . . దద్దోజనం
3. బాగుందనీ …
4. తమాషా అనుభవం
5. దేవీ భాగవతం – 5
6. మోదుగ పూలు .. 5
7. తపస్సు – దిగడానికి కూడా మెట్లు కావాలి
8. ధృతి – 7
9. చంద్రోదయం 22
10. అమ్మమ్మ – 30
11. వెంటాడే కథలు – 3 .. పెళ్లి విందు
12. ముక్తిక్షేత్రంలో ముక్తిక్షేత్రం
13. కార్టూన్స్ – CSK
14. కార్టూన్స్ – జియస్సార్
15. కార్టూన్స్ – భోగా పురుషోత్తం
16. ఔషధ విలువల మొక్కలు – 5
17. బహువిధ యజ్ఞకర్త “శౌనక మహర్షి”
18. మనిషి ఎదుట మాట్లాడితే…
 
 
రచన: జి.ఎస్. లక్ష్మి
 
“మామ్…నువ్వు మళ్ళీ నా మొబైల్ చెక్ చేసేవా..” రూమ్ లోంచి గట్టిగా అరిచింది నీరజ.
టిఫిన్ బాక్స్ లు సద్దుతున్న మాలతి ఒక్కసారి ఉలిక్కిపడింది.
“నీదేకాదు చెల్లాయ్.. నాదీ చెక్ చేసింది..” నవ్వుతూ తన రూమ్ లోంచి బైటకొస్తూ అన్నాడు రఘు.
“నువ్విలా అస్తమానం నా మొబైల్ చెక్ చేస్తుంటే నేను దీనికి పాస్ కోడ్ పెట్టేసుకుంటాను..” బెదిరిస్తున్నట్టు అంటూ హాల్లో కొచ్చింది నీరజ.
“ఆ పని చెయ్యి. అప్పుడు మామ్ నీ మొబైల్ చెక్ చెయ్యదు. నిన్ను చెక్ చెయ్యడానికి నీ వెనకాలే వస్తుంది..” తల్లి గురించి బాగా తెలిసిన రఘు చెప్పేడు చెల్లెలికి.
“ఏంటి మామ్.. నీ పిల్లల మీద నీకంత అనుమానమేంటీ!” అప్పుడే టిఫిన్ బాక్సులు తెచ్చి డైనింగ్ టేబుల్ మీద పెడుతున్న తల్లిని సూటిగా అడిగేసింది నీరజ.
“అనుమానం నా పిల్లలమీద కాదు. ఈ రోజులని చూస్తుంటే వచ్చిన భయం..”
“అయినా నువ్వన్నట్టు రోజులని బట్టే అయితే ఇంకా చిన్నపిల్ల, ఆడపిల్ల అయిన నీరజ గురించి ఆ మాత్రం భయపడ్డానికి అర్ధం వుంది. కానీ మగపిల్లాణ్ణి, ఆల్రెడీ ఉద్యోగం చేస్తున్న నామీద కూడా యేంటమ్మా నీ నిఘా!..” అర్ధంకాక అడిగేడు రఘు.
“నేనేం చిన్నపిల్లని కాదు. ఆల్రెడీ కాంపస్ ఇంటర్వ్యూలో సెలక్టయ్యేను. ఇంకో ఆర్నెలల్లో నేనూ సంపాదిస్తాను. అయినా సరే యేంటో ఈ మామ్.. అస్సలు అర్ధం కాదు..” విసుక్కుంది.
“మీ కర్ధం కాకపోతే నా కొచ్చిన నష్టం యేమీ లేదు కానీ…మీకు టైమైపోతోంది.. బయల్దేరండి..” అంటూ ఆ సంభాషణని అంతటితో ఆపేసింది మాలతి.
భర్త రామేశం, కొడుకు రఘు ఆఫీసులకీ, కూతురు నీరజ కాలేజీకీ వెళ్ళేక మిగిలిన పనులన్నీ ముగించుకుని నీరసంగా హాల్లో సోఫాలో కూలబడింది మాలతి. ఈ నీరసం పని ఒత్తిడి వల్ల వచ్చింది కాదు.. మనసులో వున్న ఆరాటం వల్ల వచ్చింది. నిన్న రాత్రి టీవీ న్యూస్ లో చూపించిన ఆ అమ్మాయిని తల్చుకున్నకొద్దీ కడుపులోంచి దుఃఖం ఎగతన్నుకు వచ్చేస్తోంది మాలతికి. ఆ అమ్మాయి పాపం క్లాస్ మేట్స్ తో కలిసి సరదాగా పార్టీకి వెళ్ళింది. వాళ్లని నమ్మింది. ఆ నమ్మకమే కొంప ముంచింది. ఆ ముగ్గురబ్బాయిలూ కూల్ డ్రింక్ లో ఏదో మత్తుమందు కలిపేసి ఆ అమ్మాయి ఫొటోలు అసభ్యకరంగా తీసేరుట. ఆ అమ్మాయిని బ్లాక్ మెయిల్ చేసిన విధానం, హత్య చేసిన తీరు చూపించిందే చూపించేరు టీవీలో. అది చూసినప్పట్నించీ మాలతికి ఎక్కడలేని భయం పట్టుకుంది. అసలే నీరజ అమాయకురాలు. అందరూ మంచివాళ్ళే అనుకుంటుంది. పైకి అందరూ మంచిగానే కనిపిస్తారు. ఎవరెలాంటివాళ్ళో వాళ్ల మనసులు మనకి కనిపించవు కదా!
ఆలోచనలతో అలిసిపోతున్న మాలతి ఫోన్ శబ్దంతో ఈ లోకంలోకి వచ్చింది. అది మాలతి ఫ్రెండ్ సుకన్య నుంచి వచ్చిన ఫోన్. హమ్మయ్య.. కాస్త సుకన్యతో మాట్లాడితే మనసు నెమ్మదిస్తుంది అనుకుంటూ “ఏంటే సుకూ.. ఎలా ఉన్నావ్..” అనడిగింది.
“మాలా..వర్షని చూస్తుంటే నాకేదో భయమేస్తోందే.. “ అంది సుకన్య అవతల్నించి.
ఒక్కసారిగా కుర్చీలో నిటారుగా అయ్యింది మాలతి.
“ఏమైందే!” అన్న మాలతి ప్రశ్నకి “ ఏమోనే..ఈమధ్య మొహంలో ఖంగారు, మాటల్లో తడబాటూ కనపడుతుంటే సంగతేవిటని చాలాసార్లు అడిగేను. మాట దాటేసింది కానీ ఎంత అడిగినా ఏమీ చెప్పకపోతే పోనీ దాని మొబైల్ చూస్తే ఏమైనా మెసేజ్ లుంటే తెలుస్తాయని మొబైల్ చూస్తే ఎప్పుడూ లేనిది దానికి పాస్ కోడ్ పెట్టేసుకుంది. అంటే దాని మెసేజ్ లు ఎవరూ చూడకూడదనే కదా! ఇప్పుడేం చెయ్యనే!”
“మీ ఆయనకి చెప్పేవా!”
“చెప్పేను.. తొందరపడకు.. నెమ్మదిగా అడుగుదాం అంటున్నారు. నాకేంటో గాభరాగా ఉందే..”
మాలతికి కూడా ఏం చెప్పాలో తెలీలేదు. “ఖంగారు పడకు. దాన్నేమీ కేకలెయ్యకు. ఈ రోజుల్లో పిల్లలు చాలా సెన్సిటివ్ గా ఉంటున్నారు. నీరజ వచ్చేక వర్ష గురించి దానికేవైనా తెల్సేమో అడుగుతాను. నువ్వు దానితో మామూలుగానే మాట్లాడుతుండు.” అని చెప్పి ఫోన్ పెట్టేసింది మాలతి.
సుకన్య కయితే ఏదో సలహాలాంటిది చెప్పింది కానీ మాలతి మనసులో ఆరాటం మటుకు తగ్గటంలేదు. ఎలా ఈ పిల్లల్ని పెంచడం.. వీళ్ళు పెద్దవాళ్ళయ్యారనుకోవాలా.. లేక ఇంకా చిన్నతనం పోలేదనుకోవాలా!.. లేక ఈ రోజుల్ని చూసి భయపడాలా!
ఇదివరకులా ఆడపిల్లల్ని పెళ్ళీ పిల్లలూ అని కాకుండా చదువూ, ఉద్యోగం అంటూ పెంచుతున్నారు. టెక్నాలజీ ఊపందుకోవడంవల్ల చాలామందికి ఉద్యోగాలు అందుబాటులోకి వచ్చేయి. జీవన సరళి మారింది. లైఫ్ స్టైల్ మెరుగయింది. ఇదివరకు లగ్జరీలుగా అనుకునేవన్నీ యిప్పుడు కనీసావసరాలయి కూర్చున్నాయి. ఇంట్లో ప్రతి మనిషికీ ఒకొక్క మొబైల్. కాస్త బిజినెస్ గట్రా వున్నవాళ్ళకయితే రెండూ, మూడూ కూడా మొబైల్స్ వాడుతున్నారు. బాగానేవుంది. చెప్పుకోదగ్గ అభివృధ్ధే మరి. కానీ దానికి తగ్గట్టు మనిషిలో వుండే మానవత్వం ఎదగాలి కదా! అది మటుకు ఎక్కడికి పోయిందో ఎక్కడ చూసినా విపరీతమైన వార్తలే.
ఎందుకిలా జరుగుతోందని ఎవరిని అడిగినా ప్రస్తుతం యువత మాదకద్రవ్యాలకు బాగా అలవాటు పడ్డారనీ, ఆ మత్తులో వాళ్ళేం చెస్తున్నారో వాళ్ళకే తెలీటంలేదనీ అంటున్నారు. అలా ఎలా అలవాటు పడతారూ! ఇంట్లో పెద్దవాళ్ళు పిల్లలేం చేస్తున్నారో చూసుకోరా! అదిగో.. అలా తను చూస్తున్నందుకే రఘు తనని ఎత్తి చూపిస్తున్నాడు. నీరజ తన మీద విసుక్కుంటోంది. మళ్ళీ నీరజ ఫోన్ చెక్ చేస్తే నిజంగానే పాస్ కోడ్ పెట్టేసుకుంటుందేమో.. అంటే తను పెంచిన పిల్లని తనే అనుమానించే స్థితికి తీసుకొచ్చిన ఈ సమాజధోరణికి విస్తుపోయింది మాలతి.. ఇప్పుడు తనేం చెయ్యాలి.. ఇంతకీ పాపం వర్ష సంగతి యేమిటో.. సుకన్యని జాగ్రత్తగా హ్యాండిల్ చెయ్యమని చెప్పాలి. అంటే ఏం చెయ్యాలీ… ఆలోచించి ఆలోచించి మాలతికి అలసట వచ్చేసింది.
ఆ రాత్రి భోజనాలయ్యేక నీరజ గదిలోకి వచ్చి పని చేసుకుంటున్న నీరజ పక్కకొచ్చి నిలబడింది మాలతి. “ఏం కావాలమ్మా..” అని అడిగిన నీరజతో, “ఈమధ్య వర్షతో మాట్లాడేవా!” అని సూటిగా అడిగేసింది. సీరియస్ గా పని చేసుకుంటున్న నీరజ తల్లి వైపు తిరిగి “ఏమైంది వర్షకీ!” అనడిగింది. ఒక్కసారి మంచం మీద కూలబడి, “మధ్యాహ్నం సుకన్యాంటీ ఫోన్ చేసింది. ఈ మధ్య వర్ష ఇదివరకులా లేదుట..తన ఫోన్ కూడా లాక్ చేసేసుకుంటోందిట. ఆంటీ అడిగినా ఏమీ చెప్పటంలేదుట. సుకన్య భయపడుతూ నాకు ఫోన్ చేసింది..” అంది మాలతి నెమ్మదిగా.
నీరజ ఒక్కసారిగా లేచి మాలతి దగ్గరికి వచ్చి, “ అమ్మా, ఖంగారు పడకు.. నేను కనుక్కుంటాను..” అంటూ “అన్నయ్యా..” అంటూ రఘూ రూమ్ లోకి వెళ్ళింది. వెనకాలే మాలతి కూడా వెళ్ళింది.
“అన్నయ్యా, సైబర్ క్రైమ్ చూసేవాళ్ళలో నీ ఫ్రెండెవరో ఉన్నారన్నావు కదూ..ఇప్పుడిక్కడే వున్నాడా ఆ ఫ్రెండ్?” అనడిగింది.
“ఎందుకు.. ఏవయిందీ” అన్న రఘు ప్రశ్నకి సమాధానంగా తల్లికీ, అన్నయ్యకీ నీరజ వర్ష గురించి తనకి తెలిసున్నదంతా చెప్పింది.
వర్ష ప్రమోద్ అనే అబ్బాయితో చాలా స్నేహంగా వుండేది. ఏదో ఆఫీసులో మాట్లాడుకోవడం కాకుండా అతనితో కలిసి పార్టీలకి కూడా వెళ్ళేది. నీరజ హెచ్చరిస్తే కూడా వినిపించుకోలేదు. పదిరోజులక్రితం ప్రమోద్ ఫ్రెండ్స్ కలిసి రిసార్ట్ కి వెడుతున్నారనీ, తనని కూడా రమ్మన్నారనీ, తనకి సాయంగా నీరజని కూడా రమ్మని పిలిచిందిట వర్ష. కానీ నీరజ తను రానని చెప్పడమే కాకుండా వర్షని కూడా వెళ్ళడం మంచిదికాదని చెప్పిందిట. అప్పటికి వెళ్ళననే చెప్పిందిట నీరజకి. కానీ వర్ష ప్రమోద్ తో కలిసి రిసార్ట్ కి వెళ్ళినట్టు తర్వాత తెలిసిందిట. అప్పట్నించీ వర్ష నీరజని తప్పించుకు తిరుగుతోందిట. ఇప్పుడు మాలతి చెప్పిన సంగతి విన్నాక ఆ ప్రమోద్ వర్షని ఏమైనా బ్లాక్ మెయిల్ చేస్తున్నాడేమోనంటూ ముగించింది నీరజ.
వింటున్న శ్రోత లిద్దరూ దిగ్భ్రాంతులయ్యేరు. కాసేపటికి తేరుకున్న మాలతి “అయ్యో.. మరిప్పుడెలాగే.. ఆ వర్ష ఏమైపోతుందిప్పుడూ! ఆ యింటి పరువూ మర్యాదా..” అంటున్న మాలతితో
“నువ్వు ఖంగారు పడకమ్మా. నా ఫ్రెండ్ విరించి వున్నాడు.. వర్ష పేరు బయటికి రాకుండా వాడిలాంటివి బాగా ట్యాకిల్ చేస్తాడు. వర్ష కేమీ భయం లేదు.. “ అంటూ తల్లికి ధైర్యం చెప్పి,
“చెల్లాయ్, పద.. సుకన్యాంటీ ఇంటికి వెడదాం.” అంటూ నీరజని బయల్దేరదీసేడు.
“నువ్వు వెడతావా..” అంది మాలతి ఆశ్చర్యంగా.
“అమ్మా, వర్ష కూడా నాకు నీరజలాంటిదే.. ఇలాంటి ఆపద మన నీరజ కొస్తే నేనూరుకుంటానా..” అంటున్న రఘు మాటలు మాలతి మనసుకి మంచిగంధంపూతలా అనిపించేయి.
ఆ తర్వాత విషయాలన్నీ వరసగా జరిగిపోయేయి. నీరజని వర్షకి తోడుగా వాళ్ళింట్లో అట్టిపెట్టి వర్ష మొబైల్ తీసుకుని తన ఫ్రెండ్ విరించి దగ్గరికి వెళ్ళేడు రఘు. మాయమాటలు చెప్పి పార్టీలంటూ పిలిచి, ఆడపిల్లల ఫొటోలు తీసి, వాటిని మార్ఫింగ్ చేసి అమ్మాయిల్ని బ్లాక్ మెయిల్ చేస్తున్న ఆ సైబర్ దుర్మార్గుల్ని శోధించి పట్టుకునే పని పోలీసులకి అప్పగించి, వర్షకి సాయంగా కూర్చున్న నీరజని తీసుకుని యింటికి వచ్చేడు రఘు. అప్పటికే సుకన్య మాలతికి ఫోన్ చేసి రఘూకి లెక్కెలేనన్నిసార్లు కృతజ్ఞతలు చెప్పమని చెప్పింది.
ఇంటికి వచ్చిన పిల్లలిద్దర్నీ చూసిన మాలతి మనసు ఏదో తెలీని భావోద్వేగంతో నిండిపోయింది. “మామ్, ఇంకా వెధవల పని పోలీసులు చూసుకుంటారు. నువ్వు హాయిగా నిద్రపో..” నవ్వుతూ అన్నాడు రఘు బూట్లు విప్పుకుంటూ..
“సుకన్యాంటీ నీకు మరీ మరీ కృతజ్ఞతలు చెప్పమందిరా..” అంది మాలతి.
“ఇందులో కృతజ్ఞత లెందుకమ్మా! మన నీరజలాగే వర్షకూడా నాకు చెల్లెల్లాంటిదే కదా!” అంటూ తన రూమ్ లోకి వెళ్ళిపోయేడు.
మాలతి మనసు పదే పదే రఘు మాటలనే మననం చేసుకుంటోంది. “నీరజలాగే వర్షకూడా చెల్లెల్లాంటిదే..” అని రఘు మామూలుగా అన్నమాట మాలతిలోని సంఘర్షణకు సమాధానంగా అనిపించింది.
తన కాలేజీరోజులు గుర్తొచ్చేయి.అవును..తను కాలేజీలో చదువుకునేటప్పుడు సుకన్యా తనూ బాగా క్లోజ్ గా వుండేవారు. ఇద్దరూ కలిసే అన్నిచోట్లకీ తిరిగేవారు. ఎప్పుడైనా ఇంటికి వెళ్ళే టైమ్ కి చీకటి పడితే ఆ టైమ్ కి వాళ్ళింట్లో వుంటే సుకన్యా వాళ్లన్నయ్య తనని జాగ్రత్తగా ఇంటి దగ్గర దింపేవాడు. ఒకవేళ సుకన్య కనక తమింట్లో వుంటే రవన్నయ్య సుకన్యని జాగ్రత్తగా వాళ్ళింట్లో దింపి వచ్చేవాడు. ఎందుకనీ అని ఇప్పుడు ఆలోచిస్తే తెలుస్తోంది.. ఆ అమ్మాయి కూడా తన చెల్లెలు లాంటిదే అనే భావనే వాళ్లని అలా జాగ్రత్తగా దింపేలా చేసింది.
అలాగే ప్రతి మగవాడూ ఆడపిల్లల్ని తమ తోబుట్టువుల్లా భావిస్తే ఇంక ఇలాంటి అఘాయిత్యాలు ఎందుకు జరుగుతాయీ! ఎక్కడో మాదకద్రవ్యాలకి అలవాటు పడినవాళ్ల గురించి వదిలేస్తే రోజూ మన చుట్టూ తిరుగుతూ, మన చుట్టాల్లో, స్నేహితుల్లో ఇలా ప్రతి అమ్మాయీ తన తోబుట్టువే అనే భావన కలిగితే ఇలాంటి అఘాయిత్యాలు జరగవుకదా! మగపిల్లలందరూ అలా అనుకోవాలంటే ఏం చెయ్యాలీ.. మగపిల్లల్ని ఎలాపెంచితే అలా భావిస్తారూ.. ఆలోచిస్తుంటే ఈ సమస్యకు పరిష్కారం తల్లితండ్రులు పిల్లలకు నేర్పే విలువల మీదే వుందనిపించింది. ఒకసారి మంచి విలువలని పిల్లలకి నేర్పిస్తే అది ఆ పిల్లలకీ, తల్లితండ్రులకీ, కుటుంబానికే కాదు..సమాజానికే మంచి జరుగుతుందనిపించింది. ఆడపిల్లలకీ, మగపిల్లలకీ కూడా అలాంటి విలువలు తల్లితండ్రులు నేర్పడానికి సమాజాన్ని యెలా చెతన్య పరచాలా అని ఆలోచన మొదలెట్టింది మాలతి.
*****
 
రచన: కంభంపాటి రవీంద్ర
 
మొట్టమొదటిసారిగా మా గోపాల్ అంటే భలే ఒళ్ళు మండింది ఆ రోజు ! వాడూ,  నేనూ రెండేళ్లుగా ఈ ఎడింబరో లో ఒకే ఫ్లాట్ లో కలిసి ఉంటున్నా,  ఎప్పుడూ మా మధ్య గొడవ పడాల్సినంత విషయాలేవీ జరగలేదు.
కానీ ఆ రోజు మటుకు భలే కోపం వచ్చేసింది.  ఎల్లుండి క్రిస్మస్ అంటే ఇవాళ మధ్యాహ్నం నుంచే ఆఫీసుకి శెలవు. . .  హాయిగా ఇంట్లో కూచుందాం అనుకుంటూంటే,  ఆ రోజు మధ్యాహ్నం ఆఫీస్ నుంచి లంచ్ చేస్తూంటే, చెప్పేడు గోపాల్ గాడు ‘ఇవాళ రాత్రి సురేష్ వాళ్ళ ఫామిలీ ని మనింటికి డిన్నర్ కి పిలిచేను ‘
‘ఇవాళ రాత్రా?’
‘అవును. . . సారీ. . .  నిన్న సాయంత్రం బాడ్మింటన్ ఆడుతూంటే అడిగేడు,  ‘మీ ఇంటికి డిన్నర్ కి ఎప్పుడు పిలుస్తావు?’, ‘రేపు వచ్చేయండి ‘ అని చెప్పేను ‘
‘మనం పిలిస్తే వాడు డిన్నర్ కి రావాలి కానీ,  నన్ను ఎప్పుడు పిలుస్తారు అని వాడు అడగడమేంటి?’ చిరాగ్గా అన్నాను
‘అందరూ ఒకేలాగా ఉండరు కదరా. . .  సారీ. . .  కానీ. . .  ఈ ఒక్కసారికీ ‘ అన్నాడు గోపాల్
‘రేపెలాగూ హాలిడే కదా అని ఇవాళ కుక్ చెయ్యకుండా రిలాక్సయ్యి, బయట నుంచి ఏమైనా తెప్పించుకోవచ్చు అనుకున్నాను. . .  నువ్వేమో ఇలా ఫిటింగ్ పెట్టేవు ‘ అన్నాను
వాడికి వంట రాదు,  రోజూ ఇంట్లో వంట నా డ్యూటీ. . .  మిగతా ఇంటి పనులు వాడు చేస్తాడు.
సరే ఇంక గొడవ సాగతీయడం ఇష్టం లేక,  ‘ఎంత మంది వస్తారు?’ అని అడిగేను,  ‘సురేష్, అతని వైఫ్. . . ఇద్దరే ‘
గెస్టులెక్కువ లేరు. . .  పోన్లే అదో రిలీఫ్. . .  అనుకున్నా !
 
*****
 
ఇంటికి వెళ్ళేక,  గబగబా కుకింగ్ మొదలెట్టేసేను.  చపాతీలు,  కూర,  వెజిటబుల్ రైస్,  డబల్ కా మీఠా.  గోపాల్ ఫ్లాట్ ని నీట్ గా సర్దేసేడు.
ఈ సురేష్ అనేవాడు కొత్తగా ఎడింబరో వచ్చేడని తెలుసు గానీ ఎప్పుడూ కలవలేదు.
‘ఏ ఊరు ఈ సురేష్ వాళ్ళది?’ గోపాల్ ని అడిగేను
‘తణుకు దగ్గర. . .  పెరవలి అనుకుంటా’
ఇంతలో డోర్ బెల్ రింగ్ అయ్యింది.  గోపాల్ వెళ్ళి తలుపు తీసి,  ‘మీ జాకెట్స్ ఈ క్లోసెట్ లో పెట్టుకోండి ‘ అని క్లోసెట్ లో ఉన్న హాంగర్లు చూపించేడు
‘హౌ అర్ యు ఫోక్స్?’ అంటూ లోపలికి వచ్చేడు సురేష్
‘ఫైన్. . .  లోపలికి రండి ‘ అంటూ ఆహ్వానించేను
‘ష్యూర్. . . డూడ్ ‘ అంటూ లోపలికొచ్చేడు సురేష్,  అతని భార్య తలవంచుకుని ఉంది
‘బై ది వే. . . షీ ఈజ్ మై వైఫ్. . . కాత్యాయని ‘ అంటూ తన భార్య ని పరిచయం చేసేడు
”నమస్తే. . . .  బావున్నారా?’ అన్నాను
ఆ అమ్మాయి కూడా నమస్తే చెప్పి. . .  మౌనంగా కూచుంది.
ఇంతలో సురేష్ అందుకుని, ‘డోంట్ మైండ్. . .  షీ ఈజ్ పూర్ ఇన్ ఇంగ్లీష్. . .  విలెజ్ టైప్స్. . . ఇన్ ఫాక్ట్ దద్దోజనం టైపు’ అన్నాడు.
వీడెవడ్రా బాబూ, ఆ అమ్మాయిని పాపం ఇలా గాలి తీసేస్తున్నాడు అనుకుని,  ‘మాది కోనసీమే. . .  మీ ఆయన అంటే ఎడింబరో లో పుట్టి పెరిగేడు కాబట్టి ఇంగ్లిష్ గానీ. . .  మనం మనం తెలుగులో మాట్లాడుకోవచ్చండి ‘ అన్నాను నవ్వుతూ
‘గుడ్ జోక్. . బట్ ఐ డిడ్ నాట్ లైక్ ఇట్ ‘ అని,  ‘వాట్ డిడ్ యు కుక్ ఫర్ అస్?’ అని డైనింగ్ టేబుల్ వేపు వెళ్ళేడు సురేష్.
కాత్యాయని ఏం మాట్లాడకుండా కామ్ గా వడ్డించుకుని తింటూ కూచుంది.
ఉన్నంత సేపూ తనకి వచ్చిన కంప్యూటర్ లాంగ్వేజెస్ గురించీ,  తన ప్రాజెక్ట్ లో అందరూ తననెంత పొగుడుతారో చెప్పుకుంటూపోయేడు సురేష్
వాళ్ళు వెళ్ళిపోయిన తర్వాత చెప్పేడు గోపాల్,  ‘సారీరా బాబూ. . .  నా మూలంగా అనవసరంగా వీడికి దొరికిపోయేవు ‘
ఈ డిన్నర్ జరిగి వారం రోజులైనా కూడా ఆ అమ్మాయి కాత్యాయని నా ఆలోచనల్లోంచి పోలేదు.  పాపం తను ఇలాంటి వాడికి ఎలా దొరికిపోయిందో. . .  అనుకునేవాడిని !
ఒకరోజు గోపాల్ ‘ఈ సురేష్ గాడు తన వైఫ్ ని దద్దోజనం అంటూ ఏడిపిస్తాడు గానీ,  ఆ అమ్మాయి ఆంధ్రా యూనివర్సిటీ లో మ్యాథమెటిక్స్ లో ఎమ్మెస్సీ చేసిందట తెలుసా? అయినా పాపం వాడి మాటలన్నీ పడుతూ కామ్ గా ఉంది ‘ అంటూ జాలిపడ్డాడు
‘ఏమో. . .  ఆ అమ్మాయి మనసులో ఏముందో మరి. . చూద్దాం ‘ అన్నాను.
ఆర్నెల్ల తర్వాత తన ప్రాజెక్ట్ అయిపోయిందని,  సురేష్, కాత్యాయని ఇండియా వెళ్ళిపోయేరు.
నాకు ఆ సురేష్ అసలు నచ్చలేదేమో,  వాళ్ళ కాంటాక్ట్ అలా తెగిపోయింది.
*****
మూడేళ్లు గడిచేయి,  నేను కూడా ఇండియా వచ్చేసేను.  హైదరాబాద్ ఆఫీస్ లో పని చేస్తున్నప్పుడు తెలిసింది,  పెర్ఫార్మన్స్ బాగోలేదని సురేష్ ఉద్యోగం తీసేసేరని ! ఈ కోపం తో తన భార్య ని ఇంకెంతలా కాల్చుకు తింటున్నాడో అనుకున్నాను.
అటు మా గోపాల్ గాడికి పెళ్లి కుదిరింది.  చిక్కడపల్లి లో ఏదో కల్యాణ మండపం లో పెళ్లి.  చాలా గ్రాండ్ గా జరిగింది.  రోడ్లన్నీ ఇరుకేమో,  పార్కింగ్ దొరక్క,  రెండు వీధుల అవతల కార్ పార్క్ చేయాల్సి వచ్చింది.
నడుచుకుంటూ వెళ్తూంటే దూరంగా వెంకటేశ్వర స్వామి గుడి కనిపించింది.  ఓసారి దణ్ణం పెట్టుకుని వద్దాం అని లోపలికెళ్ళి దర్శనం చేసుకుని వస్తూంటే,  ‘ప్రసాదం తీసుకో బాబూ’,  అంటూ చిన్న దొన్నెలో దద్దోజనం పెట్టేరు.  ఆ ప్రసాదం చూడగానే కాత్యాయని గుర్తొచ్చింది !
ప్రసాదం తినేసి,  గుడి బయటికి వచ్చి,  చెప్పులేసుకుంటూంటే,  ‘హే. . .  హవ్వార్యూ మాన్?’ అంటూ పలకరింపు. . .  ఎవరా అని చూసేసరికి సురేష్,  పక్కనే కాత్యాయని !
‘బావున్నారా?’ అన్నాను
ఆ అమ్మాయి మౌనంగా తలూపింది
‘యు నో. .  ఐ లాస్ట్ మై జాబ్. . .  బట్ షీ ఈజ్ వర్కింగ్ ఇన్ నారాయణా కాలేజ్. . . షీ టీచెస్ మాథెమాటిక్స్ ఫర్ ఐఐటీ కోచింగ్ అండ్ ఐ యామ్ రిలాక్సింగ్ ఎట్ హోమ్’ అంటూ సురేష్ చెప్పుకుపోతున్నాడు
‘అవును. .  ఇప్పటికే చాలా కష్టపడ్డావు మరి ‘ అన్నాను. . .  శ్లేష అర్ధం కాక సురేష్ ‘ట్రూ. . . వెరీ ట్రూ ‘ అంటూంటే,  కాత్యాయని మొహంలో ఓ నవ్వు మెరిసినట్టనిపించింది !
రచన: పంతుల ధనలక్ష్మి.
 
 
అది ఒక పెద్దహాలు. అందరూ హడావుడిగా తిరుగుతున్నారు.
కళాశాలలో పదవీ విరమణ మహోత్సవం.
ఆ కాలేజీలో సివిక్సు లెక్చరర్. ఆవిడ పాటలు బాగా పాడుతుంది. వారంలో కొత్తగా చేసిన వంటలు బాక్సులో స్పెషల్ గా సరదాగా లంచ్ టైమ్ లో అందరికీ పెడుతుంది.
ఆవిడ అసలు పేరు వదిలేసి  అందరూ ” అన్నపూర్ణ గారు రాలేదా? వచ్చేరా?” అనేవారు.
ఇవాళ ఆవిడ రిటైర్మెంట్. అందరికీ ఆవిడే లంచ్ పెట్టింది.
సాయంత్రం ఫంక్షను. అందరూ ఆవిడ వంటల గురించి, పాటలు, ఆవిడ వేసిన జోక్స్ చెబుతున్నారు.
ఆవిడని ప్రత్యేకంగా కుర్చీలో కూర్చోబెట్టి శాలువా కప్పి, ఆనవాయితీ ప్రకారం ఓ బంగారం ఉంగరం, ఓ పట్టుచీర, పూలగుత్తి ఇచ్చి చిన్నవాళ్ళందరూ పాద నమస్కారాలు చేస్తున్నారు. అక్షింతలు వేసి ఆశీర్వదిస్తోంది.
ఓ పక్క కళ్ళనీళ్ళు, ఋణం తీరిపోయిందంటూ.
కాలేజీలో తెలుగు కాంట్రాక్ట్ బేసిస్ పై పనిచేసే ఓ లెక్చరర్ ఉన్నాడు . గొంతు మంచి గంభీరంగా ఉంటుంది. ఘంటసాల పాటలు గట్టిగా పాడతాడు.
కొంచెం ఆకర్షణీయంగా కనపడాలని ప్రయత్నిస్తుంటాడు.
సినిమా డైలాగులు  మైకు పట్టుకుంటే  మైకాసురుడే.
ఆవిడ గురించి తెలుగు కదాని ఒక సన్మానపత్రం వ్రాయమన్నారు.
సన్మాన పత్రం మొదలెట్టేడు.
మొదట చాలాచోట్ల చూసి నోట్ చేసుకున్న
“అభినందన మందారమాల”  ఇలా చెబుతూ ఆవిడ గొప్పతనాన్ని,  జ్ఞానాన్ని చెబుతూ ” ఆవిడ కేంటండీ? ఆవిడ గురించి చెప్పాలంటే మాటలు చాలవు. ఒక్క మాటలో చెప్పాలంటే ఆవిడ ” పాటలరాణి, మాటలవాణి ,అంటూ” పుంభావ సరస్వతి”.  అన్నాడు.
అర్థం తెలిసినవాళ్ళు చప్పట్లు కొట్టి నవ్వేరు.
ఆవిడకి పాపం దాని అర్థం తెలుసు .
మొహం ముడుచుకూచుంది. ఇంకా ఆపలేదు. ఆఖరున “సన్మాన గ్రహీత మాట్లాడాలి” అన్నారు.
ఆవిడ లేచి మాట్లాడుతూ “ఈ తెలుగు సారు నన్ను సార్ ని చేసేసారు” అన్నారు.
అందరూ గొల్లుమని నవ్వేరు.
“నేను మగవాని రూపంలో ఉన్న సరస్వతిని అన్నారు కదా!”
అప్పుడు గానీ ఆ తెలుగు మాస్టారికి అర్థం కాలేదు.
ఇంకో ఆయన అడిగారు. ” ఏమయ్యా! నువ్వు…”
“సారీ మాస్టారూ!  పదం చాలా బావుందని వాడేను. పదంలో సరస్వతీదేవి ఉంది కదా! అనుకున్నాను”.
“గొప్పవాడివయ్యా మగవాళ్ళు మంచి పండితులు జ్ఞానవంతులు అయితే పుంభావసరస్వతి అంటే పురుష రూపంలో ఉన్న సరస్వతి అని పొగుడుతారు!!!
నువ్వేమో ఇలా!!”
 
 
*****************
 
రచన: రాజ్యలక్ష్మి బి
 
ఉదయం 8:00 అయింది మాలతి జుట్టు ఆరబెట్టుకుంటున్నది.  మాలతి మరింత అందంగా వయ్యారంగా కూర్చుని పాటలు వింటూ తనలో తానే నవ్వుకున్నది. ఆ నవ్వు లో తన పతి దేవుడు రఘు దరహాసం కలిసింది తెల్లవారుజామున ఆఫీసుకు పనిమీద క్యాంపు వెళ్లిన రఘు రాత్రికి రానని తోచకపోతే ఫ్రెండ్స్ ఇంటికి వెళ్ళమన్నాడు. మాలతికి గత సంవత్సరం లోకి ఆలోచనలు వెళ్లిపోయాయి తను డిగ్రీ ఫైనల్ వుండగా రఘుతో పెళ్లి జరిగింది పెళ్లయిన మూడు నెలలకే ట్రాన్స్ఫర్ అయ్యి కొత్తగా యీ వూరు వచ్చారు.  అనుబంధాలు బంధాలు నిత్య వసంతాలు కాపురం ఆనందంగా సాగిపోతున్నది.  రఘు మాలతి ని ప్రేమగా చూసుకుంటాడు. మొదట్లో రఘు క్యాంపు కు వెళ్తుంటే చాలా బాధగా ఉండేది కానీ క్రమంగా అలవాటయింది. పక్కింటి రాగిణి ఉష ఒకే వయసు వాళ్లు,  సరదాగా గడిచిపోతున్నది. అందరివి కొత్త కాపురాలు అవ్వడం వల్ల ఇంకా పిల్లలు లేకపోవడం వల్ల ముగ్గురు సరదాగా హుషారుగా ఉన్నారు.  గుమ్మం దగ్గర పిలుపు వినబడే సరికి మాలతి తలతిప్పి చూసింది. అందమైన ఒక యువతి గులాబి జార్జెట్ చీర లో మెరిసిపోతూ వయ్యారంగా నవ్వుతూ ఉన్నది. చూడగానే ఆకర్షించే అందమైన యువతి రూపం. మాలతికి నవ్వుతూ”లోపలికి రండి”అంటూ నవ్వింది.  ఆమె వచ్చి కుర్చీలో కూర్చుంది.  రెండు నిమిషాల పాటు ఇద్దరు మౌనంగా ఉన్నారు. ఆ యువతి మాలతి కూర్చున్న గదిని పరిశీలనగా చూసింది ఆధునికత నాగరికత సాంప్రదాయం అలంకరణ ఆమెకు నచ్చింది. కళ్ళతోనే అభినందనలు తెలిపింది, మాలతి కూడా చిరునవ్వుతో కృతజ్ఞతలు తెలిపింది. ఇద్దరూ కళ్ళతోనే పలకరించుకున్నారు.
“ఏం పని మీద వచ్చారండీ” అడిగింది మాలతి.
“నా పేరు నీరజ, మా వారికి యీ వూరు ట్రాన్స్ఫర్ అయ్యిందండీ, నిన్న రాత్రే యిక్కడికి వచ్చి హోటల్ లో దిగాం.  మాకు తెలిసినవాళ్లు మీ వీధిలో ఒక పోర్షన్ రెంటుకు వుందని తెలిసింది, ‘ టు లెట్ ‘ బోర్డు చూసాను అన్నది ఆమె.
మాలతికి యెక్కడలేని వుత్సాహమొచ్చింది.  రెండో పోర్షన్ వాళ్లు ఖాళీ చేసి పదిహేను రోజులయ్యింది.  ఇంటి ఓనరు యిదె వూళ్లో దూరంగా యింకో స్వంత యింట్లో వుంటారు.  ఎవరైనా యిల్లు అద్దెకు కావాలని వస్తే పోర్షన్ చూపించి అద్దెకు కుదర్చమని రఘుకు చెప్పారు.  మాలతి కూడా ఆ పోర్షన్ లోకి యెవరైనా వస్తే బాగుంటుందని అనుకుంటున్నది.  ఇప్పుడు నీరజను చూసేటప్పటికి ఒకటే సంతోషమేసింది.  అయినా సంతోషాన్ని బయటకు కనపడనివ్వకుండా,
“అవునండీ మీకు కావాలా?” అన్నది మాలతి.
“అందుకే కదండీ నేను వచ్చింది! యిల్లు చూపిస్తారా ?” నీరజ నవ్వ్వుతూ మాలతిని చూసింది.
మాలతి నీరజకు పోర్షన్ చూపించింది.  రెండు గదులు, వంటిల్లు, వెనకాల కాస్త ఖాళీ స్థలం.  అన్ని సౌకర్యాలూ వున్నాయి.  నీరజకు నచ్చింది.  అద్దెంతని, అడ్వాన్స్ ఎంతివ్వాలని మాలతిని అడిగింది.
“ఇంటి ఓనర్ రంగయ్యగారు రెండువేలు చెప్పమన్నారు, ఒక నెల అడ్వాన్స్ తీసుకోమన్నారు, మీకు నచ్చిందా నీరజగారు” అడిగింది మాలతి.
“నాకు నచ్చిందండీ, అడ్వాన్స్ తీసుకోండి”అంటూ మాలతి చేతిలో రెండువేలు పెట్టింది.
“త్వరగా పోర్షన్ లో దిగండి”నవ్వింది మాలతి.
“అలాగే మాలతిగారు, మా వారు ఆఫీసు అయిపోగానే యిద్దరం కలిసొస్తాము.  బదిలీ అంటే నాకెందుకో బాధగా వుంటుంది.  మీలాగే యెవరో ఒకరు ఫ్రెండ్ అవుతారు, సరదాగా సంతోషంగా గడిపేస్తాం.  కానీ వాళ్ళని వదిలి వెళ్లేటప్పుడు చెప్పలేని దిగులేస్తుంది.  అయినా అందరితో కాంటాక్స్ వున్నాయిలెండీ ఇంత త్వరలో మీలాంటి వారితో ఆత్మీయ స్నేహం కుదురుతుందని నేనీ వూళ్లో అడుగుపెట్టినప్పుడు వూహించనేలేదు.  మరి నేను వెళ్ళిరానా”నీరజ మాలతి చెయ్యి ఆప్యాయంగా నిమిరి గేటు దగ్గరికి వెళ్లింది
ఇద్దరూ బాగా పరిచయం వున్న స్నేహితుల్లాగా ఫీలయ్యారు.  మాలతి నీరజను తల్చుకుంటూ వంటపనిలో జొరబడింది.  వంట ముగించింది.  ప్రక్కింటి రాగిణీ, ఉషలకు ఫోన్ చేసి నీరజ అద్దెకు చేరుతున్న విషయం చెప్పింది.  మల్లెపూలు రెండు మాలలు అల్లింది.  తను ఒకటి జడలో తురుముకుని, రెండోది నీరజ కోసం పెట్టింది.  అద్దె కు యిస్తున్న గదుల్లో వున్న తమ మంచాలను, పారుపూలను తీసివేసి అంతా శుభ్రం చేసింది.  నీరజ కోసం ఎదురు చూస్తూ కూర్చుంది.
—————–
మధ్యాహ్నం పన్నెండు గంటలకు నీరజ చేతిలో సూట్కేస్ తో ఆటో దిగింది.  మాలతి యెదురొచ్చి లోపలికి తీసుకెళ్లింది.
“ఆయన కోసం చూసి చూసి నేనే వచ్చేసానండీ, మీ యింటి అడ్రస్ మెసేజ్ చేసాను.  సామానంతా ప్యాక్ చేయించి మూవర్స్ ప్యాకర్స్ లో తెప్పిస్తున్నాం.  ఆయన వస్తే కానీ అవిరావు. ”అంది నీరజ.
“నీరజగారు, రండి భోజనం చేద్దాం, మీకోసమే యెదురు చూస్తున్నాను”అంటూ మాలతి నీరజకు మల్లెమాల అందించింది.
“అయ్యో మీకెందుకండీ శ్రమ? నేను హోటల్లో తినేసే వచ్చాను, మీరు తినేసి రండీ మాలతీ, నేను యిక్కడే కూర్చుంటాను” అంది నీరజ.
“అదేమిటి నీరజా !1భోజనానికి రండీ అంటే ముందే తినొస్తారని చెప్పలేదు, చెప్పక పోవడం వల్ల తినేసి వచ్చారన్నమాట ! అయినా మీరు నాతో కలిసి భోజనం చెయ్యాల్సిందే, మా వారు కూడా లేకపోవడం తో నాకు అసలు ఒక్కదాన్ని తినాలనిపించడం లేదు”అంది మాలతి అలక మొహం పెట్టి ముద్దు ముద్దుగా నీరజను చూసింది.  నీరజ ఆ మాటలకూ, చూపులకూ కరిగిపోయింది.  భోజనం చెయ్యడానికి ఒప్పుకుంది.  ఇద్దరూ కబుర్లు చెప్పుకుంటూ భోజనాలు ముగించారు.  రాగిణీ, ఉషా కూడా వచ్చారు.  అందరూ సరదాగా కబుర్లు చెప్పుకుంటున్నారు.  ఇంతలో యింటి ముందు ఆటో ఆగింది.  దిగుతున్న వ్యక్తిని చూపించి ఆయన తన భర్త అని, అలాగే మాలతిని కూడా పరిచయం చేసింది.  రాగిణీ, ఉషా వెళ్లిపోయారు.  అతను నవ్వ్వుతూ మాలతిని చూసాడు.
“నీరజా, ఆఫీసులో జాయినింగ్ రిపోర్ట్ యిచ్చి పర్మిషన్ తీసుకోవడం వల్ల లేట్ అయ్యింది, మాలతి గారూ నా పేరు వివేక్, “అంటూ తనల్ని తాను పరిచయం చేసుకున్నాడు. పోర్షన్ చూసాడు.  నచ్చిందని చెప్పాడు.
“నీరజా, నా ఫ్రెండ్ రాంబాబు అత్తవారిల్లు యీ వూరే ట! ఈ రాత్రి వాళ్లింట్లో వెడ్డింగ్ యానివర్సరీ ఫంక్షన్ వుంది, నిన్ను తీసుకు రమ్మన్నాడు, నీకు చెబ్దామని వచ్చాను, వాడికి నా హెల్ప్ కావాలిట, యింకో రెండు గంటల్లో వస్తాను, అందంగా తయారయ్యి రెడీగా వుండు” అంటూ వివేక్ హడావిడిగా వెళ్ళిపోయాడు.  నీరజ గుడ్లప్పిగించి చూస్తూ వుండిపోయింది.
“చూసారా మాలతి, నా నగలూ, చీరెలూ అన్నీ హోటల్ లో వున్నాయి, తాళంచెవులూ ఆయన దగ్గరే వున్నాయి, నాకు మాట్లాడే అవకాశం కూడా యివ్వకుండా వెళ్లిపోయారు.  ఫ్రెండ్స్ కనిపిస్తే చాలు, పెళ్ళాం సంగతే మర్చిపోతారు”అంది నీరజ దిగులుగా.
“నీరజా, నాకు బోలెడు కొత్త చీరెలు వున్నాయి, నా నగలూ వున్నాయి.  చక్కగా అందంగా తయారవ్వండి”అంటూ నగలూ చీరెలూ అన్నీ నీరజ ముందే అల్మారా తీసి మంచం మీద పర్చింది మాలతి.
“మాలతిగారూ! వద్దండీ, ఉదయమే మీకు పరిచయం అయ్యాను.  నన్ను నమ్మి మీ నగలూ యిస్తామంటున్నారు,  చీర కట్టుకోమంటున్నారు, మీ మంచితనం మా అక్కయ్య నీరద గుర్తొస్తున్నది.  అక్కయ్య కూడా నేనేదయినా కావాలంటే వెంటనే తనవన్నీ యిచ్చేది.  ఎంత రాత్రయినా వచ్చి మీ నగలు యిచ్చేస్తానండీ యింకో గంటలో ఆయన వస్తారు”అంది నీరజ.
మాలతి తన మూడుపేటల చంద్రహారం, పగడాల నెక్లసు యిచ్చింది.  నాలుగు జతలగాజులు తనే స్వయంగా నీరజ చేతులకు తొడిగింది.  నీరజ అందంగా, సొగసుగా తయారయ్యింది.  ఇంతలో వివేక్ ఆటో తీసుకొచ్చాడు.  భార్య ముస్తాబును మెచ్చుకోలుగా చూసాడు.
నీరజ ఆటో యెక్కుతూ, “మాలతీ వెళ్ళొస్తాను”అంటూ నవ్వింది.
——————————-
 
“బాధ తట్టుకోలేక నీరజకు నగలిచ్చిన విషయం చెప్పి పెద్దగా యేడ్చేసింది.  రఘు తెల్లబోయాడు.
“నీకసలు బుద్ధుందా! అద్దెకు దిగడానికి వచ్చిన ముక్కూ మొహం తెలియని కొత్తవాళ్లకు నగలిస్తావా? పైగా ”నన్నెవరూ బోల్తాకొట్టించరు”అని వాదిస్తావుగా నీకు టోకరా యిచ్చి నగలు కాజేసి వెళ్లిపోయారు.  వాళ్లు రారు, నగలు మర్చిపో, పద వాళ్ల సూటుకేసు చూద్దాం”కోపంగా అరిచాడు రఘు.  నిద్ర మత్తు యెగిరిపోయింది.  మాలతి చెంప వాయించాలనిపించింది.  కానీ మాలతి కన్నీళ్లూ, అమాయకత్వానికి కరిగిపోయాడు.
సూటుకేసు లో రెండు చీరెలు, రెండు పుస్తకాలూ వున్నాయి. ”నిన్ను బోల్తా కొట్టించడం సులువే, అయినా యింత గుడ్డిగా నమ్ముతావని నేనెప్పుడూ ఊహించలేదు, నిన్నెవ్వరు మోసగించలేరని గొప్పలు చెప్తావుగా అప్పుడేమయింది నీ తెలివి ?పొలిసు కంప్లైంట్ యిద్దామా”అన్నాడు రఘు.
రఘు మాటలకు మాలతికి యేడుపు సమాధానం.  రఘు కూడా యేమి మట్కాడలేదు.  ఇద్దరూ భోజనం చేసి, రఘు టీవీ చూస్తున్నాడు, మాలతి లోపలికెళ్లి పడుకుంది.  రెండుగంటల సమయం లో యింటిముందు ఆటో ఆగింది.
“మాలతీ మనింటికెవరో వచ్చారు, రా”అంటూ రఘు మాలతి పిలిచాడు.  కళ్లు తుడుచుకుంటూ మాలతి వచ్చింది.  నీరజా, వివేక్ ఆటో దిగారు.  రఘు”మాలతీ వీడు వివేక్” అంటూ నవ్వాడు.  మాలతి గుడ్లప్పిగించి చూస్తున్నది.  నీరజ నవ్వుతున్నది.
“మాలతిగారూ యిదిగో మీ నగలు, మెం పారిపోయాం అనుకున్నారా, “నవ్వుతూ నీరజ నగలు మాలతి చేతికిచ్చింది.
“మాలతీ”అంటూ వివేక్ చాలా చనువుగా పిలిచాడు.  ఉలిక్కిపడింది అంత చనువు పిలుపుకు, అదీ తన భర్త ఎదురుగుండానే >
“నిన్నింకా అయోమయం లో వుంచనులే చెల్లాయ్ !మీ పెద్దనాన్న కొడుకు యింట్లోనించి వెళ్లిపోయాడని తెలుసుగా, “అన్నాడు వివేక్.
“అవును, అమ్మా, నాన్నా చెప్పుకుంటుంటే విన్నాను.  నాకప్పుడు అయిదేళ్ళుంటాయేమో !కానీ నాకు సరిగా గుర్తుకూడా లేదు యీ మధ్యనే తిరిగి వచ్చాడనీ, పెళ్లికూడా చేసుకున్నాడని నాన్న చెప్తే తెలిసింది. ”అన్నది మాలతి.
“వాడే నేను, నా భార్య నీరజ! నాన్నతో ఘర్షణ పడి వెళ్లి ఆలా ఆలా తిరుగుతూ అనుకోకుండా ఒక బడిపంతులుగారి ఆశ్రయం దొరికింది.  చదువూ, వుద్యోగం జీవితం గాడిలో పడింది.  వారి బంధువులమ్మాయి నీరజను చేసుకున్నాను.  నాన్నను కలిసాను.  అందర్నీ కలవాలని సెలవు పెట్టి బయల్దేరాం.  మా అక్కయ్య యీ వూళ్లోనే  వుంది .  బావగారు రఘు,  ఒక ఆఫీసులోనే చేస్తారని నాన్న చెప్పారు.  రెండు రోజుల క్రిందట రఘుని కలిసాను.  మాటల్లో మాటగా రఘు నీ ఓవర్ కాన్ఫిడెన్స్ గురించి చెప్పి నీకు కనువిప్పు కలిగేలాగా చెయ్యమన్నాడు.  అందుకే యీ నాటకం ఆడాం చెల్లాయ్”అన్నాడు వివేక్.
“అయితే అందరూ కలిసి నన్ను పిచ్చిదాన్ని చేసారన్నమాట”బుంగమూతి పెట్టింది మాలతి.
“నిన్నెవ్వరూ మోసం చెయ్యలేరని అన్నావుగా!! అందుకే యీ ప్లాను వేసాం”అన్నాడు రఘు.  అందరూ నవ్వేసారు.
 
————
 
.
 
 
 
 
 
 
 
 
 
 
 
రచన: వోలేటి స్వరాజ్యలక్ష్మి
 
చతుర్థ స్కంధము 13వ కథ
నర నారాయణుల పుట్టుక
 
ధర్ముడు బ్రహ్మపుత్రుడు. బ్రహ్మ హృదయమునుండి పుట్టిన వాడు. సత్య ధర్మ పరిపాలకుడు. దక్షప్రజాపతియొక్క10 మంది కన్యలను అతడు వివాహమాడెను. ఎందరో సంతానము కలిగిరి. హరి, కృష్ణుడు, నరుడు, నారాయణులను వారు ఉండిరి. హరి, కృష్ణుడు నిరంతరము యోగాభ్యాసము సల్పుచుండిరి.
నర నారాయణులు హిమాలయములు చేరి బదరికాశ్రమము వద్ద పవిత్రస్థానమున తపమాచరించిరి. అట్లు వెయ్యి యేళ్ళు తపస్సుచేసిరి. వారి తేజస్సుతో జగమంతా నిండెను. యింద్రుడు భయపడి తన అధికారమునకు ముప్పువచ్చునని తలచి వారిని సమీపించి వరము కోరుకొమ్మనగా వారు మౌనము వహించితిరి.
ఇంద్రుడు భయంకరమగు మోహినీ మాయ విడుదల జేసెను. తుఫానులను సృష్టించెను. వారిని భయభ్రాంతులను చేయ సంకల్పించెను. అగ్నులను కురిపించెను. కాని అవి ఎట్టి ప్రభావమును చూపలేదు.
వారు భగవతి జగదీశ్వరిని ధ్యానించుచున్నారు. పరాప్రకృతిjైున ఆ దేవి విలక్షణమైనది. ఆమెను ధ్యానించువారిని ఎవ్వరూ ఏమీ చేయలేరు. వారు ఆ దేవి యొక్క వాక్బీజము, కామబీజము, మాయా బీజములను ఉచ్ఛరించుచున్నారు. కావున ఎట్లయిన వారిని తపస్సు నుండి విచలితులను చేయవలెనని ఇంద్రుడు తలచెను.
కామేదేవుడగు మన్మధుని, వసంత ఋతువును పిలిపించి అప్సరసలను తీసుకు వెళ్ళి ఏవిధముగానైనా వారికి తపోభంగము కలుగునట్లు చేయమనెను.
ఇంద్రుని ఆదేశానుసారముగా మొదట వసంతఋతువు గంధమాదన పర్వత సమీపమును తన ప్రభావముచే మిక్కిలి రమణీయ వాతావరణము కల్పించెను. మన్మధుడు, రతీదేవితో గూడి పంచబాణములతో బదరికాశ్రమమున స్థిరపడెను. రంభ, తిలోత్తమ, కూడా చేరి వారి ఆటపాటలతో నరనారాయణులకు ధ్యానభంగము వాటిల్లెను. శిశిర ఋతువు కాలమునకు ముందే సమాప్తమగుట, వాసంతము సమీపించుట వారికి ఆశ్చర్యము కలిగెను. వారు అది తప్పక ఇంద్రుని పనే అని గ్రహించిరి. వారు కన్నులను తెరిచి చూడగా అనేక అప్సర గణములు వారికి కన్పించెను. పదహారువేలమంది అప్సరసలు అచట నరనారాయణులనే చూచుచుండిరి.
వారందరూ కపటులై పలుకుచున్న మాటలకు నారాయణుడు కుపితుడై తన తొడభాగమును గొట్టి మహా సౌందర్యవతియైన ‘‘ఊర్వశి’’ని సృష్టించెను. ఆమెతో పాటు అనేకమంది పరివారమును వారి సేవలకై సృజించెను.
స్వర్గము నుండి వచ్చిన దివ్య స్త్రీలందరూ ఆశ్చర్యపోయి నారాయణుని కాళ్ళపై బడిరి. మేమంతా మీ సేవ చేయుదుము. మమ్ము అనుగ్రహించమని కోరిరి. ఇంద్రుడు పంపగా వచ్చితిమి. మీ దర్శన భాగ్యము మాకు కల్గినది. మేమెంతో పుణ్యము చేసితిమి. మా చేష్టల వలన మీరు మాకు శాపమునివ్వక శాంతులైరి అని నమస్కరించిరి.
వారందరిని దీవించి నరనారాయణలు వారికి ఊర్వశిని అప్పగించి స్వర్గమునకు వెళ్ళి ఇంద్రునికి కానుకగా తీసుకుని వెళ్ళమని చెప్పిరి.
కాని ఆ స్త్రీలు తాము నరనారాయణుల సేవ చేయుటకు అంగీకరించవలసినదిగా అర్థించిరి.
తపోభంగమగుటయేగాక వారితో సంభాషించుటవలననే అహంభావముతో ఈ పరిస్థితి కలిగినదని నారాయణుడు భావించెను. నరుడు అతనిని శాంతింపజేసి పూర్వము అహంకార క్రోధముల వల్లనే మనము దైత్యరాజు ప్రహ్లాదునితో పోరు సల్పితిమని గుర్తు చేసెను. అంత నారాయణుడు శాంతించి వారు మరల తపస్సు నారంభించిరి.
పై కథ వలన నర నారాయణుల పుట్టుక, వారి గొప్ప తపో వైభవము ఊర్వశి పుట్టుక చెప్పబడినవి.
 
 
12వ స్కంధము 14వ కథ
దేవీభాగవత మహిమ
 
దేవీభాగవత మహిమ గూర్చి వ్యాసుడు తెలుపుట ` భగవంతుడైన శ్రీమన్నారాయణనుండి నారదుడు తెలుసుకొనుట…
భగవతి మహాదేవి యొక్క ఈ దేవీభాగవతమను పురాణము అద్భుతమైనది. శ్రవణము వలన మానవుడు కృతకృత్యుడగును. వ్యాసుని వలన సంపూర్ణముగా విన్న జనమేజయుడు ‘ప్రణవ’ మను మంత్రదీక్షను తీసుకుని నవరాత్రులు పుణ్యసమయమున అంబా యజ్ఞమును చేసెను. ధౌమ్యుడు మొదలగు మహర్షులను రప్పించెను. భూరి దాన దక్షిణలు ఒసగెను. ఉత్తమ విప్రులద్వారా ఈ భాగవతము పఠింపజేసెను. జనులందరూ పారాయణమొనరించిరి. బ్రాహ్మణులను భోజనముతో సంతృప్తిచేసెను. ముత్తైదువలు, కుమారీలు, బ్రహ్మచారులకు భోజనమిడెను. అనాధలకును సంతృప్తి పరచెను.
ఇట్లు యజ్ఞము చేయుట వలన అనేక సత్ఫలితములను రాజు పొందెను. దేవలోకము నుండి నారదుడేతెంచి జనమేజయుని తండ్రిjైున పరీక్షిన్మహారాజు దివ్య శరీరమును పొంది పరమపదగతిని పొందెనని అందువలన జనమేజయుని జీవితము కృతకృత్యమైనదని దేవలోకమునందు అతని కీర్తి పొగడబడుచున్నదని చెప్పెను. భగవతి జగదంబిక యజ్ఞము సదా చేయుచుండాలని, పారాయణ చేయాలని అది నిత్య నియమాలు కావాలని వ్యాసుడు చెప్పెను.
దీనిని పఠించిన పుణ్యపురుషునకు వేదపఠనముతో సమానమైన పుణ్యము లభించును. శ్రేష్ఠమైన విద్వాంసులు ప్రయత్న పూర్వకముగా దీనిని పఠించవలెను.
దేవీ ముఖకమలమునుండి వెలువడిన ‘‘సర్వం ఖల్విదమేవాహం నాన్యదస్తి సనాతనమ్‌’’ అను అర్థ శ్లోకము శ్రీమద్దేవీ భాగవతమను పేరుతో ప్రసిద్ధిగాంచెను. ఈ పురాణము వైదిక సిద్ధాంత బోధకము. దేవి వటపత్ర సాయియైన విష్ణువునకు దీని నుపదేశించెను.
దీనిని ప్రప్రధమంగా బ్రహ్మ వందకోట్ల శ్లోకములతో విస్తృతముగా వర్ణించెను. వ్యాసుడుతన కుమారుడైన శుకదేవునికి భోధించుటకు దీనియొక్క సారమును ప్రోగుచేసి ‘‘పదునెనిమిది వేల’’ శ్లోకములలో ఈ పురాణము రచించెను. 12 స్కంధములలో దీనిని విభజించెను. ఆ సమయములోనే దీనికి ‘‘దేవీభాగవతము’’ అని పేరుపెట్టెను. ఈ పురాణమిప్పుడునూ దేవలోకమున విస్తృత రూపమున నున్నట్లు సూత మహాముని ఋషులకు చెప్పెను.
దీనితో సమానమైన పవిత్రము, పాపనాశనము, పుణ్యప్రదమైన వేరొక పురాణము లేదు. దీనియందలి ఒక్కొక్క పదమును అధ్యయనము చేసినచో మానవునకు అశ్వమేధ యజ్ఞఫలము లభించును.
పురాణప్రవచనము చేయు పండితుని వస్త్రాభరణములతో సంతృప్తి చేయవలెను. అతనిని వ్యాసునిగానే భావించాలి. శ్రవణము చేయాలి. స్వయముగా చేతితో వ్రాసి లేదా లేఖకుని ద్వారా వ్రాయించినదానిని గాని భాద్రపద పూర్ణిమ పుణ్యతిథినాడు బంగార సింహాసనముతో సహా ఈ పురాణమును తెలిసిన విప్రునకు దానమివ్వవలెను. దక్షిణగా కపిలగోవుని అలంకృతుని గావించి, బంగారు హారాలతో అలంకరించి దూడతో సహా పండితులకు సమర్పించాలి. ఇందు ఎన్ని అధ్యాయములున్నవో అంతమంది బ్రాహ్మణులకు ప్రవచనము సమాప్తిjైున పిమ్మట భోజనము పెట్టాలి. ముత్తైదువలకు, కుమారీలకు కూడా భోజనము పెట్టాలి. వారిలో దేవి ఉందని భావించాలి. చందనము, వస్త్రములు, మాలలు, పుష్పాదుల నొసగి పూజించాలి. ఉత్తమమగు పాయసాన్నము తినిపించాలి.
ఈ పురాణగానముచేత పృధివిని దానమొనరించిన ఫలము లభించును. అట్టి పుణ్యాత్ములు దేవీలోకమును చేరుకొనును.
నిత్యము శ్రవణము చేయుభక్తునకు ఎచ్చట, ఎప్పుడూ ఏదీ కష్టము కాదు. పుత్రసంతానము లేనివారికి పుత్రులు కలుగును. ధనము గోరేవారికి ధనము లభించును. విద్యార్థులు పఠించిన విద్వాంసులగుదురు. గొడ్రాలు గాని, కాకవంద్యగాని, మృతవంద్య దోషములున్నవారు పఠించిన ఆయా దోషములు పోవును. సందేహములేదు.
ఎవరియింట ఈ పురాణము పూజింపబడునో వారిఇంట లక్ష్మీ సరస్వతులుందురు. భేతాళ, ఢాకినీ, శాకినీ వంటి భూతముల దృష్టి ఆ యింటిపై పడదు. జ్వర తీవ్రతతోనున్న వారికి దీనిని తాకించి చదివించినచో ఆ బాధ తగ్గును. వందసార్లు చదివిన క్షయరోగము నుండి విముక్తి కల్గును. యిందలి అధ్యాయములను మనసు నందుంచుకొని రెండు సంధ్యలయందు గుర్తుచేసుకుని పఠించిన జ్ఞానవంతుడగును.
శరన్నవరాత్రులందు భక్తి శ్రద్ధలతో దీనిని పూజించి పఠించవలెను. భగవతి వారిపై ప్రసన్నత చూపును. అధిక ఫలము లభించును.
చైత్రము, ఆషాఢము, ఆశ్వయుజము, మాఘము లందు శుక్లపక్షము నందు గాయత్రిని ప్రసన్నము చేసుకొనుటకు వైదికులు నిత్యము పఠించెదరు. దీనియందు ఎవరి యెడల విరోధమను మాటలేదు. దేవీ ఉపాసనయే చెప్పబడినది. అందరి యందు విరాజమానమైన దేవీ చరిత్ర ఇది. ఈ దేవీ శక్తిని సంతుష్ట పరచుటకు ద్విజులు పారాయణ చేయాలి. స్త్రీలు, శూద్రులు వింటూ ఉండాలి. యిది పరంపరాగత మర్యాద. వేదసారము, పరమ పావనము jైునది ఈ దేవీభాగవతము. దీనిని వినిన పురుషుడు ఘనాపాఠీతో సమానుడు.
‘‘సచ్చిదానంద రూపాం తాం గాయత్రీ ప్రతిపాదితాం ।
నమామి హ్రీం మయీమ్‌ దేవీం ధియోయోనః ప్రచోదయాత్‌’’ ॥
‘‘భగవతి సచ్చిదానంద రూపిణి. ఆ దేవి యే భగవతి గాయత్రీ నామముతో ఖ్యాతి వహించెను. ‘‘హ్రీం’’ స్వరూపమైన జగదంబికకు నేను నమస్కరించుచున్నాను. ఆ తల్లి మా బుద్ధికి దయతో సత్ప్రేరణను ప్రసాదించుగాక’’ అని సూతుడు మునులకు చెప్పెను.
ఈ పురాణ ప్రభావమువలన వారి లౌకిక ఆధ్యాత్మిక సందేహములన్ని తీరిపోయెను. మిక్కిలి గుహ్యతర విషయములను వినుటచే ఈ సంసార రూప సముద్రమును వారు సులభముగా దాటుటకు సూతునిచే తమకు ఈ భాగవత పురాణము లభించెనని వారు సంతృప్తి చెందిరి.
 
 
 
ఐదవ స్కంధము 15వ కథ
మహిషాసురుని వృత్తాంతము
 
ధనువు అనే పేరుగల ఒక దానవునికి రంభుడు, కరంభుడు అనే యిరువురు కుమారులు గలరు. వారు గొప్ప పరాక్రమవంతులు. వారిరువురకు సంతానము లేదు. పంచనదము యొక్క పావన జలమందు అనేక సంవత్సరములు కఠిన తపమాచరించిరి. కరంభుడు నీటిలో కఠిన తపస్సు చేయుచుండగా ఇంద్రుడు భయపడి ఒక మొసలి రూపములో ఆ నీటిలో ప్రవేశించి కరంభుని చంపివేసెను. రంభుడు ఒక పాలు కలిగిన వటవృక్షము నెంచుకొని అచట పంచ అగ్నుల మధ్య తపస్సు చేయసాగెను. తమ్ముని మరణవార్త విన్న రంభుడు నిరాశాపరుడై తన మస్తకమును ఖండిరచి ఆత్మహత్యకు ప్రయత్నించెను. వెంటనే అగ్నిదేవుడు ప్రత్యక్షమై అతనికి ఒక వరమొసగెను.
మూడులోకములను జయించు పుత్రుని తనకి వరముగా నిమ్మని రంభుడు కోరగా అగ్ని అటులనే వరమిచ్చి అతడు ఎవరియందు పుత్రుని కోరునో అతని మనస్సు ఎవరిపై నిలుచునో వారివల్లనే సంతానము కలుగునని చెప్పి అంతర్థానమై పోయెను.
రంభుడు ఒకసారి అనేక మంది యక్షులుగల ప్రదేశమున తిరుగుచుండెను. అతని దృష్టి ఒక మహిషి మీద పడెను. అ మహిషి కూడా రంభుని చూసి కామించెను.
అతని వీర్యముతో ఆమె గర్భవతి అయ్యెను. ఒక రోజు వేరొక మహిషము ఈ మహిషి మీద పడి గాయపరచుచుండెను. వెంటనే రంభుడు దానిని ఎదుర్కొనగా అది రంభుని గాయపరచెను. అది రంభుని పొడిచి పొడిచి చంపివేసెను. భయకంపితురాలైన మహిషి ప్రాణభయముతో పరుగిడుచుండెను. మహిషము వెంబడిరచెను. కొంత దూరములో కొందరు యక్షులు కనపడిరి. మహిషి వారిని శరణు వేడెను. యక్షులలో మహిషము గొప్పపోరు సలిపెను. తుదకు వారి బాణముల దెబ్బకు మహిషము చచ్చెను.
యక్షులందరూ రంభుని శవమునకు దహన సంస్కారముల కొరకు చితి పేర్చిరి. మహిషి తన భర్త చితిపై తానుకూడా పరుండి సతిని అయ్యెదనని రంభుని శవముపై పరుండెను. యక్షులందరూ ఎంత చెప్పినా వినలేదు. మంటలలో భర్తపై ఆమె పరుండెను.
వెంటనే చితియొక్క మధ్యభాగమునుండి మహా బలవంతుడగు మహిషాసురుడు ఉద్భవించెను. పుత్రుని కృపతో చూచుటకు రంభుడు స్వయముగా రెండవ శరీరము ధరించి రక్తబీజుని రూపములో చితినుంచి బయటకు వచ్చెను. ఇట్లు మహిషాసురుడు, రక్తబీజుడు రంభుని శరీరమునుండి వెలువడిరి.
మహిషాసురుడు అతి కఠినమైన తపమాచరించెను. హంసవాహనారూఢుడై బ్రహ్మ ప్రత్యక్షమయ్యెను. వరము కోరుకొమ్మనెను. మృత్యుభయము తన దరిదాపులకు కూడా రావలదని, దేవ, దానవ, మానవులచే తనకు మరణము రాకుండవలెనని అమరత్వమును కోరెను.
పుట్టిన వాడు గిట్టక తప్పదు కావున మరొక వరము కోరుకొమ్మనగా ఆ దైత్యుడు తనకు ఎవరి వలనకూడా మృత్యువు రారాదు కాని స్త్రీ ఎవరైనా తనను చంపవచ్చునని అతడు బ్రహ్మను కోరెను. తథాస్తు అని బ్రహ్మ అంతర్థానమయ్యెను. స్త్రీ అబల కదా ఏమీ చేయలేదని ఆతని నమ్మకం.
మహిషాసురుని అచటి రాజసింహాసనమున కూర్చుండబెట్టి దానవరాజుగా చేసిరి. అతడు దేవతలకును, దానవులకును, మానవులచేతను అవధ్యుడు.
ఆ తరువాత దేవదానవులకు మిక్కిలి భీకర యుద్ధము జరిగినది.
యింద్రాదులు ఆ మహిషాసురుని ధాటికి ఆగలేక త్రిమూర్తులను శరణుజొచ్చిరి. అపుడు దేవతలందరి తేజస్సులతోనూ, ఓ స్త్రీమూర్తి ఉద్భవించి ‘దుర్గా’వతారిణిjైు వెలసినది.
ఆతని అహంకారము చేత మిక్కిలి క్రూరుడై జనములను పీడిరచుచుండగా భగవతి దుర్గ అవతారమును దాల్చి భీకరమైన పోరు సల్పి ఆ మహిషాసురుని చంపినది. అందుకే ఎవరిని తక్కువగా అంచనా వెయ్యరాదు.
ఇది మహిషాసుర సంహార కథ.
 
 
 
 
 
5వ స్కంధము (16వ కథ)
దుర్గావతరణము
 
రంభుని కుమారుడైన మహిషాసురుడనే దానవుడు మిక్కిలి అహంకారిjైు దేవతలను, ప్రజలను పీడిరచుచుండెను. దేవ, దానవ, మానవులెవ్వరి చేతిలోను వాడికి చావులేదు. స్త్రీ చేతిలోనే వాడికి మరణం రాసి ఉంది. స్త్రీలు అబలలు కదా చంపలేరు అని వాడి అహంకారము. ఇంద్రాదుల పైకి బిడాలుడు, తామ్రుడు మొదలగు భయంకర రాక్షసులను వాడు పంపెను. వారు యుద్ధము చేసి మిక్కిలి పరాక్రమము చూపుతూ తుదకు దేవతలచే చంపబడిరి. స్వర్గముపై మహిషాసురుని కన్ను పడెను. ఐరావతమును, కామధేనువును, ఉచ్ఛైశ్రవమను గుర్రమును వాడు తన అధికారములోకి తెచ్చుకొనెను. స్వర్గము మీదికి దాడికి దిగబడెను. దేవలందరూ వాడి ధాటికి ఆగలేక పిరికి వారయి గుహలలో తలదాచుకున్నారు. వారి పరాక్రమములు నీరసపడెను. స్థానభ్రష్టులయి వారు దీనావస్థలో త్రిమూర్తులను శరణుజొచ్చిరి.
ఆ దుష్టదానవుని వధించుట కేవలం ఒక స్త్రీమూర్తికే ఆగును అని బ్రహ్మ సలహా ఇచ్చెను. విష్ణువుతో కలిసి ఏదైనా ఉపాయము చేతనే మనం వానిని జయించగలమని శంకరుడు చెప్పెను. వారంతా వైకుంఠమునకు వెళ్ళుచుండగా శుభశకునములు కలిగెను. శుభసూచకముగా వాయువు ఉత్తమమైన పరిమళము వీచసాగెను. ఉత్తమ జాతి పక్షులు మధుర నాదములు చేసెను. దిశలు స్వచ్ఛమయ్యెను.
కదనరంగములో మహిషాసురుని చంపగల స్త్రీశక్తి ఎవరి యందు ఉన్నదని దేవతలందరూ విష్ణువును ప్రార్థించిరి. విష్ణువు ఇట్లు చెప్పెను.
‘‘సకలదేవతల తేజస్సుతో మిగుల సౌందర్యవతి, యోగ్యురాలైన ఒక దేవి ప్రకటితము కావలెను. ఆమె బలముతోనే వాని మరణము సంభవించును. వాడు మహా మాయావి. వానిని మాయచేతనే చంపవలెను. మీరందరూ మీమీ శక్తులను ప్రార్థించండి, మీ భార్యలు కూడా మీకు సహాయపడవలెను. దానివలన సకల శక్తుల బలిమి వలన ఒక గొప్ప శక్తిశాలి ప్రకటితమగును. మనవద్దనున్న సకల దివ్య ఆయుధములు ఆమెకు యిచ్చెదను. బలవంతురాలై ఆ దేవి ఆ దురాచారిని సంహరించగలదు.’’
అప్పుడు బ్రహ్మదేవుని దేహమునుండి ఒక అద్భుతమైన వెలుగు కాంతి ప్రటితమయ్యెను. ఎర్రని కాంతి. పద్మరాగమణులను తలపించుచున్నది. మిక్కిలి సుందరము, కొంతవేడి, కొంత చల్లదనము కల్గి ఉంది. అనేక కాంతి కిరణములు వచ్చుచుండెను. శంకరుని నుండి కూడా యిలాగే విశాల తేజస్సు ఆవిర్భవించెను. గౌరవర్ణముతో శోభించే ఆ కాంతి తీక్ష్ణమై భయంకరముగా ఉండెను. ఎవరూ చూడలేనంత వెలుగు దానిది. ఆ ఆకృతి వికృతముగా ఉండెను. దేవతలకు సౌఖముకూర్చునది, దైత్యులకు భయము గొల్పునది ఆ తేజము. తమోగుణము కొండ ఆకారము దాల్చినట్లుండెను.
వేరొక తేజస్సు విష్ణువు నుండి వెలువడెను. శ్యామవర్ణము గలది, సత్త్వగుణ ప్రధానమైనది. ఇంద్రుని నుండి దుర్నిరీక్ష్యమై అలౌకిక తేజస్సు పుట్టెను. సమస్త గుణములందుండెను.
అటులే వరుణుడు, కుబేరుడు, యముడు, అగ్ని దేహములనుండి వేరువేరు వెల్గులుత్పన్నములయ్యెను. అవి అన్నియు కలిపి ఒక దివ్యతేజః పుంజముగా ఆవిర్భవించెను.
విలక్షణముగా ఉన్నది. హిమాలయమువలె ఉన్నది. అందరూ చూస్తూ ఉండగానే ఆ తేజస్సు ఒక అపురూప సౌందర్యరాశి వలె రూపుదిద్దుకొనెను. శ్రేష్ఠురాలు, విలక్షణమైనది, ఆ దేవియే భగవతి లక్ష్మి అయ్యెను. సత్త్వ రజ స్తమో గుణములు మెరయుచుండెను. 18 భుజములతో విరాజిల్లెను. త్రివర్ణములో మెరయుచుండెను. లోకములనన్నిటిని సమ్మోహితము చేయుచుండెను. నేత్రములు నల్లనివి, పెదవులు ఎర్రగానుండెను. 18 భుజములు గల ఆ దేవి అవసరమున వేయి భుజములతో అలరారెను. ఆమె కోపమును వర్ణించుటకెవ్వరికి సాధ్యం కాలేదు. దేవతల అభీష్టము నెరవేర్చుటకై దేవి ప్రకటితమయ్యెను.
ఆమె నిర్గుణ. రూపము లేనిదైనప్పటికీ సమయానుకూలముగా ఆమె సగుణరూపము పొందును. కార్యనిర్వహణకు అనుగుణముగా ఆమె నామము ఏర్పడెను. ఆమె గౌణనామములన్నియు ధాతువుయొక్క అర్థమునకు సంబంధించి ఉండును.
శ్వేత వర్ణముతో ఆమె ముఖము మిక్కిలి కాంతితో వెల్గుచుండును. యముని తేజస్సుతో ఆమె కేశరాశి నిర్మాణము జరిగెను. సుదీర్ఘములు పరిమళభరితములు అగ్ని తేజముతో కన్నులు ఉండెను. కృష్ణ, రక్త, శ్వేత వర్ణములు కనుబొమ్మలు సంధ్యతేజస్సు, కామధేనువు ధనుస్సు వలె ఉండెను. కుబేర తేజస్సుతో నాశిక ఉండెను. కోమలము, మనోహరము, దంతములు ప్రజాపతి తేజస్సుతో ప్రకాశవంతములై కుందములవలె కొనలు తేలి ఉండెను. అథరోష్టములు సూర్యకాంతితో మెరయుచుండెను. పై పెదవి కార్తికేయుని తేజస్సుతో వెలిగెను. ఆమె పదునెనిమిది బాహువులు విష్ణుతేజముతో వెల్గెను. వసువుల తేజస్సుతో ఎర్రని రంగుగల వ్రేళ్ళు వెల్గెను. చంద్రుని తేజస్సుతో వక్షోజములు, ఇంద్ర తేజస్సుతో కటి ప్రదేశం, త్రివణులు ఉత్పన్నము అయినవి. వరుణ తేజస్సుతో తొడలు, జఘనములు వెల్గెను.
విశాలమైన నితంబ భాగము భూమి తేజస్సు. మధురమైన స్వరము, సర్వ అంగములు మనోహరమై ఉండెను.
దేవతలందరూ వారి వారి దివ్యాభరణములను, దివ్యాస్త్రములను ఒసగిరి. అద్భుతమైన రత్న కేయూరములు, కంకణములు సముద్రుడు, విశ్వకర్మ ఇచ్చిరి. త్వష్ట కంఠహారమును, వరుణుడు కమలపుష్పములను, వైజయంతి అను హారమును ఇచ్చెను. హిమవంతుడు ఆమెకు ఆసనము నొసగెను. సకల శుభలక్షణjైున ఆ దేవి సింహాసనమును అధిష్టించెను.
శంఖ, చక్ర, త్రిశూలములు సమర్పించిరి. అమ్ముల పది, ధనుస్సును వాయువొసగెను. వజ్రాయుధము, మంచి ధ్వని గల గంట ఇంద్రుడు యిచ్చెను. కాలదండమును యముడు, బ్రహ్మ దివ్య కమండలమును, వరుణుడు పాశమును, విశ్వకర్మ గండ్రగొడ్డలి, కుబేరుడు బంగారు మధుపాత్రన, కౌమోదకి గదను త్వష్ట, సూర్యుడు కిరణములను ఒసగిరి.
శివ, కళ్యాణి, శాంతి, పుష్టి, రుద్రాణి, కాళ రాత్రి, ఇంద్రాణి, సిద్ధి, బుద్ధి, వృద్ధి, వైష్ణవీ, అంబ అని అనేక నామములతో దేవతలు స్తుతించిరి. వారి స్తుతులకు సంతసించిన దేవీ భగవతి అట్టహాసముగా పెద్ద స్వరముతో గర్జించెను. దేవతలు భయపడిరి. ఆ గర్జన వల్ల సుమేరు పర్వతము జారిపోయెను. సాగర అలలు పైపైకి ఎగసి పడెను. భూమి కంపించెను. దిక్కులు ప్రతిధ్వనించెను. ఆకాశము విరిగిపడినట్లున్న ఆ శబ్దమునకు దానవులు భయకంపితులైరి.
ఆ దివ్యస్త్రీ విషయమును తెలుసుకొని, మహిషాసురుడు తన మంత్రులైన విరూపాక్షుడు, తామ్రుడు అను వారిని దూతలుగా పంపి ఆమెను పెండ్లాడవలసిందిగా కబురు చేసెను. కాని వారినీ, వారి అనుచరులైన వాష్కల, దుర్ముఖులను దేవి సంహరించెను. చిక్షురాఖ్య, తామ్రాక్ష, అసిలోమ, బిడాలాక్షులు కూడా సంహరింపబడిరి.
చివరకు మహిషాసురుడే యుద్ధభూమికి వచ్చెను. ఆమె శంఖము పూరించెను. ఆ శంఖధ్వని ఆశ్చర్యపరిచెను. అతడనేక విధముల దేవిని అనునయించ ప్రయత్నించెను. అవాకులు, చవాకులు పేలెను. మండోదరి ప్రసంగమునుదెచ్చి దేవిని ప్రసన్నురాలిని చేయబోయెను.
జగదంబికకు, మహిషాసురునికి పిమ్మట భీకర పోరు జరిగెను. యిరువురు బాణవర్షములు కురిపించిరి. మహిషుడు అనేక మాయా రూపములను ధరించెను. కాని చండిక ఆ రూపములను ఎదుర్కొని అతనిని నిర్వీర్యుని చేసినది. చివరకు, ఆమె చక్రమును ప్రయోగించెను. వెంటనే మహిషాసురుడు విగత జీవి అయ్యెను. దేవతలు విజయనాదములు చేసిరి.మహిషాసుర సంహారముతో దేవతలందరూ ఆనందించిరి. దేవిని స్తుతించిరి. దేవి అంతర్ధానమై తననిజస్థానమైన మణిద్వీప సదనమునకు వెళ్ళిపోయెను. యిదీ మహిషాసుర వధ వృత్తాంతము.
 
 
సశేషం
రచన: సంధ్యా యల్లాప్రగడ

సోమవారం సాయంత్రం స్కూలు అయ్యాక వివేక్‌ నెమ్మదిగా వెతుకుతూ చంద్రయ్య దగ్గరకు వెళ్ళాడు.
“తాతా! నీతో మాట్లాడాలి. నీకు టైం ఉన్నప్పుడు నా రూముకు రాగలవా?” అడిగాడు మృదువుగా.
“సరే సార్!” చెప్పాడు చంద్రయ్యతాత.
వివేక్‌ మరుసటి రోజు లెసన్స్ చూసుకోవటానికి వెళ్ళిపోయాడు.
గంట తరువాత తాత వచ్చి తలుపు కొట్టాడు.
వివేక్‌ తలుపు తీసి తాతను ఆదరంగా ఆహ్వానించాడు.
“తాతా! కూర్చో” బల్లను చూపాడు.
చంద్రయ్యతాత కూర్చున్నాడు. “చెప్పు సార్‌ ఏం విషయం!” అడిగాడు నవ్వుతూ.
“తాతా! నేను గిరిజనుడ్ని. నా చదువు హాస్టల్ అంతా గిరిజన సర్టిఫికేటుపైననే నడిచింది. కాని నిన్న సంతకెళ్ళి వచ్చే వరకూ గిరిజనులకు మరో భాష ఉందని కూడా తెలియదు” విచారంగా చెప్పాడు.
చంద్రయ్య తాత ఆశ్చర్యపోయాడు. “అదేంటి అది కూడా మీ నాయన చెప్పలేదా? పట్నం పోయిన పిల్లలు మన భాష రాదని విన్నాను కాని ఇట్ల ఉంటదని కూడా తెల్వదా?” విస్తుపోతూ అన్నాడు.
వివేక్‌ తల ఊపాడు కాదన్నట్లుగా, తెలీదన్నట్లుగా.
“మేము తండాలో చాలా వింటాం. పిల్లలు మారిపోతున్నారు. చదువులకు పోయి మన కట్టుబాట్లు, కట్టు అన్ని మరిచిపోతున్నారని. మీ నాయన ఏడున్నాడు?” అడిగాడు తాత.
“లేడు. చచ్చిపోయాడు. నేను టెన్తులో ఉన్నప్పుడు” అన్నాడు విచారంగా వివేక్.
“మీ అమ్మ ఆదివాసేనా?” అడిగాడు చంద్రన్నతాత.
“అవును కానీ ఆమెకేమీ తెలీదు” చెప్పాడు వివేక్.
“తెలిసుంటది. కానీ చెప్పలేదు. ఎందుకో…..” ఆలోచనగా అన్నాడు.
“చాలా వరకు తెలుగులో తర్వాత ఇంగ్లీషు నేర్చేసరికి మన పోరలు అలసిపోతారు. ఇంక వాళ్ళు వాళ్ళ భాష మాట్లాడే ఓపికేడుంది. అది సరే కాని మీ ఇంటికి ఎవరన్నా చుట్టాలొచ్చేదా?”
“లేదు తాతా”
“మీ నాయన అడవినుంచేనా? చాలా మంది ఊర్ల కూడా ఉన్నారు. గిరిజనులంటే ఆదివాసి గుట్టలలో, అడవులలో, ఊర్ల కూడా ఉన్నారు. మీరెక్కడోళ్ళో” అంటూ ఆగాడు వివేక్‌ వైపు చూస్తూ.
“తెలీదు. నాయన మాత్రం అడవిని తలచుకు ఏడ్చేవాడు అప్పడప్పుడు!” చెప్పాడు వివేక్.
“మీ గోత్రం తెలుసా?” అడిగాడు తాత.
“గోత్రమంటే?” ఎదురడిగాడు వివేక్.
తాత పకపకా నవ్వి “బాగుంది గోత్రం కూడా తెలీదు. నీకు మీ పుర్వీకులెవరో… ఎక్కడోళ్ళో ఎట్ల తెలుస్తుంది? సరే మీ అమ్మ, నాయనలకు ఏమైనా పచ్చ బోట్లు ఉండేనా? మీ ఇంట్ల ఉన్న దేవుళ్ళెవరు?”
“నాకేమీ తెలీదు. పచ్చ బొట్టు కూడా నాకు గుర్తులేదు” చెప్పాడు వివేక్.
“అవునా. నీకు పచ్చేమైనా ఉందా?” అడిగాడు తాత.
“లేదు!” చెప్పాడు వివేక్‌.
దగ్గరగా వచ్చి ముక్కను పరిక్షగా చూశాడు తాత. ఆయనకు ఏమీ కనపడలేదు.
“మీ నాయన ఎందుకో నీవు గిరిజనుడవని తెలీకూడదనుకున్నాడు. అట్లే ఉండేలా పెంచ్చాడులావుంది. సరే చుద్దాం మల్లోస్తా!!” అంటూ వెళ్ళిపోయాడు తాత.
****
వివేక్ ఆలోచిస్తూ కూర్చున్నాడు. ‘ఏ కారణంతో తండ్రి ఇంత గోప్యంగా ఉంచాడు’ అనుకున్నాడు.
అంతా అగమ్యగోచరంగా అనిపించింది. సాగర్‌ వచ్చి పిలిచే వరకూ కదలలేదు వివేక్.
లేచి వెళ్ళి అందరితో కలసి భోం చేశాడు వివేక్.
ఆనాటి నుంచి తన పని తను చేసుకుంటున్నా మనస్సులో ఒక దిగులు ప్రవేశించింది. రోజు రోజుకు అది పెరగసాగింది. మరో వారము గిర్రున తిరిగింది. ఆ ఆదివారం అందరు టీచర్లు కలసి పిక్‌నిక్ వెళ్ళాలని ప్లాను చేశారు.
“పోచిర జలపాతమని ఇక్కడికి దగ్గరే మన జీపులో వెళ్ళవచ్చు” అన్నారు వివేక్‌తో.
వివేక్ కూడా వచ్చి జీపులో కూర్చున్నాడు. చైతన్యకు బండి ఉంది. అతను మరో టీచరు కలసి బండి మీద వచ్చారు. అందురూ కలసి అడవిలో వెళ్ళారు. అక్కడికి కొంత దూరము జీపు వెడుతుంది. తరువాత రెండు కిలోమీటర్లు నడవాలి. అందరూ జోకులేసుకుంటూ నడుస్తూ సాగారు. మధ్యలో చేలకు అడ్డం పడి నడిచారు.
అక్కడ గోదావరి నది రాళ్ళ మీదుగా జాలువారుతూ గలగలలు చేస్తూ ప్రవహిస్తోంది. ఆ చప్పుడు,
వీళ్ళు నడిచి వచ్చే దారిలో వినపడుతోంది.
ఆ దారి సీదా సాదాగా లేదు. ఎగుళ్ళు, దిగుళ్ళు… రాళ్ళు, గుట్టలు. నెమ్మదిగా పాకుతూ, ఎక్కుతూ నీటి వైపుకు సాగారు. కొన్ని చోట్ల పూర్తిగా బురదగా ఉంది. దాని దాటటానికి ఇబ్బంది పడి అడుగులు జాగ్రత్తగా, నెమ్మదిగావేస్తూ, నడుస్తూ గోదావరి నది ఒడ్డుకు చేరారు.
వీళ్ళకు దారి చూపెడుతూ చంద్రయ్య తాత ముందుగా నడుస్తున్నాడు. ఆయన వద్ద లంచ్‌ సరంజామా కూడా ఉంది. అయినా అందరికన్నా ముందు చకచకా వెళ్ళిపోతుంటే ఈ యువ టీచర్లు నానా అగచాట్లు పడ్డారు తాతను ఫాలో అవటానికి.
నదిని చేరాక ఆ తీరు మారిపోయింది. ఆ నీళ్ళు చూసాక అందరూ కేరింతలు కొడుతు నీటిలోకి దిగారు.
వివేక్ మనస్సులో దిగులు మరిచి ఆ నదిని, ఆ జలపాతాన్నీ ఆస్వాదించాడు. చాలా సేపు నీళ్ళలో చెలగాటలాడి ఒడ్డుకు చేరారు.
చంద్రయ్య తాత అందరికీ భోజనాలు అందించాడు. అందరూ తిని, టీ త్రాగి కొంచం సేపు ఆటలాడారు.
“వానా కాలము మనమీ నీటిలో దిగలేము. ఈ ప్రవాహము చాలా వేగంగా ఉంటుంది” అన్నాడు మధు.
“అవును. కాని ఈ ఆదివాసి పిల్లలు ఎంత వేగవంతమైన ప్రవాహమైనా ఈదుతారు. వీళ్ళని చూస్తే నాకెంతో వింతగా ఉంటుంది” అన్నాడు చైతన్య.
అందరూ అవునవునంటూ తలలు ఊపారు.
“గిరిజనుడికి అడవి స్వగృహం. అతని పుట్టినిల్లైనా, ఊయలైనా అడవే. అడవిలోని మిగిలిన జంతువులతో పాటుగా గిరిజనులూ అడవి ఒడిలో పెరుగుతారు. ప్రాణులన్నీ అడవిలో ఉన్న వనరులను వాడుకోవటమన్నది అక్కడి సూత్రం. ఎవరి హక్కులు వారివి. అడవిలో ప్రతి చెట్టు అతనికి తెలుసు. అడవిలో ప్రతీ పక్షి కూత అతనికి తెలుసు. అతను అడవిని ప్రేమిస్తాడు. షికారు కోసమో, వినోదము కోసమో అతను అడవి జంతువులను వధించడు. తోచక చెట్లు నరకడు. అతను ప్రకృతి బిడ్డ. అడవి అతనిని కన్నతల్లిలా లాలించి సంరక్షిస్తుంది. అతనికి ఈతే కాదు, కొండలెక్కడం, దూకటం పర్వతాలపైన నుంచి దూకటం అన్నీ అతనికి వెన్నతో పెట్టిన విద్య. మనము ఇంత కష్టపడి దేకుతూ వచ్చామా… కానీ తాత చూడండి మన కంటే ముందే ఎంత ఈజీగా ఇంత బరువు పట్టుకు వచ్చాడు. అదే మరి గిరిజనులంటే. మనం వాళ్ళ ముందు పనికిరాం నిజానికి” అన్నాడు సాగర్.
అందరు అంగీకారముగా తలలు ఊపారు.
అందరూ మళ్ళీ తిరిగి పాఠశాల వైపు బయలుదేరారు. వెనక్కు చేరే సరికే సాయంత్రమయ్యింది.
ప్రసాదరావుసారు వచ్చి ఉన్నాడు. అందరూ ఆయనకు గ్రీట్ చేసి వెళ్ళిపోయారు. వివేక్ వెడుతుంటే ఆగమని పిలిచాడు ప్రసాదరావు సార్‌.
***
“ఎలా ఉంది నీకు ఇక్కడ వివేక్‌? అంతా బాగుందా? సెట్‌ అయ్యావా?” అడిగాడు ప్రసాదరావుసార్‌.
“అంతా బాగుంది సార్. అందరు చాలా ప్రెండ్లీ గా ఉన్నారు. నా వరకు నాకు చాలా ప్రశాంతంగా ఉంది. పిల్లలకు పాఠాలు చెప్పటం సంతోషంగా ఉంది. వాళ్ళు చాలా తెలివైన పిల్లలు సార్‌. ఇలా చెబితే అలా అల్లుకుపోతున్నారు.” చెప్పాడు వివేక్‌ ఉత్సాహంగా.
“అవును వివేక్‌. మన పిల్లలంతా చాలా తెలివైన వాళ్ళు. వీళ్ళకు కొంత సపోర్టు ఇస్తే చాలు. వీళ్ళ డెవలప్‌మెంటే మా లక్ష్యం. ఇంతకీ పట్నం నుంచి దూరంగా వచ్చేశానని దిగులుపడుతున్నవా?” అడిగాడాయన ఆరాగా.
“లేదు సారు. నేను టీచ్‌ చెయ్యటమే కాదు చాలా నేర్చుకుంటున్నా కూడా” అన్నాడు ఉత్సాహంగా వివేక్.
“ఏ విషయమేంటి?” నవ్వుతూ అడిగాడు ప్రసాదరావుసార్‌.
“ట్రైబల్‌ కల్చర్‌ సర్. నేను గిరిజనుడనయినా నాకు తెలిసింది జీరో. అందుకే చాలా దిగులయింది. ఎలాగైనా నా రూట్స్ తెలుసుకోవాలని ప్రయత్నం” చెప్పాడు పట్టుదల నిండిన గొంతుతో.
“మీ ఇంట్లో అడగొచ్చుగా?” అన్నాడాయన.
“లేదు సారు. నాయన లేడు. అమ్మకేమీ తెలవదు. చెప్పదు. నేనే తెలుసుకోవాలి!”
“చంద్రయ్యని అడగాల్సింది…”
“అడిగాను సార్. చంద్రయ్యతాత ఏం చెప్పలే…”
“ఓహో! అలాగా. చాలా మంది రిసెర్చ్ చేసే పిల్లలు కూడా వస్తూ ఉంటారు. ఈ ఆదివాసీ పిల్లలు కూడా రిసెర్చు చేసినవాళ్ళు ఉన్నారు వీళ్ళ కల్చరు మీద…” ఆలోచనగా అన్నాడాయన.
“ఎవరు సార్ వాళ్ళు?” తొందర పడుతూ అడిగాడు వివేక్‌.
“కలిపిస్తాలే. ఉన్నాడేమో పిల్లద్దాం. వస్తాడు పిలిస్తే. అది సరే కానీ నీకు ఒక విషయం చెప్పాలి” ఆగాడు ప్రసాదరావుసార్‌…
“చెప్పండి సార్‌” కొద్దిగ్గా ముందుకు వంగి వినటానికి సిద్దమైనాడు వివేక్
“నీకు నెల జీతం బ్యాంకులో పడుతుంది. చేతులకివ్వరు. నీవు పైసలు కావాలంటే ఉట్నూరు వెళ్ళి ఏటిఎమ్ లో తీసుకో. ముందు ఈ పదిహేను రోజులకీ ఇచ్చాక, నెల మొదటి తారీకు నుంచి మొదలవుతుంది. నీ మీద మంచి రిపోర్టు వచ్చింది. నీవు ఇలాగే మంచిగ పనిచేస్తే నీకు జీతం పెంపు ఉంటుంది. అది ఆరు నెలల తరువాత అసెస్‌మెంటుతో. నేను రేపు వెళ్ళిపోవాలి. వెళ్ళే లోపు ఆ పిల్లోడ్ని కలిపిస్తా” అన్నాడు.
తల ఊపాడు వివేక్.
“ఇంతకీ ఏమేమి చూసావు ఇక్కడ? మీ పట్నం కన్నా చాలా వింతలున్నాయి చుట్టు పక్కల. చంద్రయ్యనడుగు తోలుకుపోతాడు” సలహా ఇచ్చాడాయన.
“సంత కెళ్ళాము సారు. ఈ రోజు వాటర్‌ఫాల్” అన్నాడు వివేక్.
“బావుంది. కుదిరినప్పుడు తండాలవీ కూడా చూడు. ఇక్కడ చాలా వింతలే ఉన్నాయి. వాళ్ళ పండగలకు అవీ వెళ్ళొచ్చు. మన పిల్లల యోగా చూశావా? వాళ్ళు క్రిందటి ఏడు రాష్ట్రస్థాయిలో యోగా విన్నర్స్. ఈ సారి కూడా కప్పు కొట్టాలి. నీకు స్పోర్ట్సు అంటే ఇష్టమేనా” అడిగాడు ప్రసాదరావుసార్.
“కబడీ అదీ ఆడాము సార్. కాని పెద్ద చాంపియన్ కాదు.”
“సరే కానివ్వు. మరి ఫస్టు తరువాత ఉట్నూరు వెళ్ళి మనీ తెచ్చుకో. ఇంటికాడ అమ్మా వాళ్ళు బావున్నారా?”
తల ఊపి నమస్కారం పెట్టి బయటికొచ్చాడు వివేక్‌.
ఆలోచనగా నడుస్తూ త్వరలో ఒక సోర్సును కలవబోతున్నానన్న ఉత్సాహముగా ఫీల్ అవుతూ తన రూముకు వచ్చేశాడు.
*****
రచన: రామా చంద్రమౌళి

రాత్రి పదీ నలభై నిముషాలు.
డిల్లీ రైల్వే ప్లాట్ ఫాం నంబర్ పన్నెండు. అటు చివర. ఎప్పటిదో. పాతది. దొడ్డు సిమెంట్ మొగురాలతో. సిమెంట్ పలకతో చేసిన బోర్డ్. పైన పసుపు పచ్చని పెయింట్ మీద నల్లని అక్షరాలు. ‘నయీ ఢిల్లీ ‘. పైన గుడ్డి వెలుగు. కొంచెం చీకటికూడా. వెలుతురు నీటిజలలా జారుతుందా. కారుతుందా. చిట్లుతుందా. ప్రవహిస్తుందా. వెలుతురుపై. కురుస్తూ. వెలుతురును కౌగలించుకుంటూ. . సన్నగా. మంచుతెర. పైగా పల్చగా చీకటి పొరొకటి. అంతా స్పష్టాస్పష్టత. కనబడీ కనబడనట్టు. కొంత చీకటి. . గుడ్డి గుడ్డిగా. కొంత వెలుతురు మసక మసగ్గా. తన జీవితం వలె. చీకటి ఒక లోయ. వెలుతురు ఒక శిఖరమా. లోయ ప్రక్కనే శిఖరం. చీకటి ప్రక్కనే. తోడుగా చీకటి. జతలు. జతులు. ద్వంద్వాలు. వైవిధ్యాలు. వైరుధ్యాలు.
డిసెంబర్ నెల. ఇరవై ఆరు. చలి. గాఢంగా . . అప్పుడప్పుడు వణికిస్తూ. అప్పుడప్పుడు . మృదువుగా స్పర్శిస్తూ. కప్పుకున్న శాలువాకింద శరీరం .  నులువెచ్చగా . భాషకందని గిలిగింత . కళ్ళుమూసుకుంటే. . గుండెల్లో భైరవీ రాగంలో ఏదో. . ప్రళయభీకర గీతం.
మేఘాలు చిట్లిపోతూ . . ఆకాశం పగిలిపోతూ . . ఇసుక తుఫానులతో ఎడారులు ప్రళయిస్తూ. శబ్దం విస్ఫోటిస్తూ. అంతిమంగా. శబ్దాలూ. రాగాలూ. గీతాలూ. అన్నీ. ఒక అతి నిశ్శబ్ద బిందువులోకి అదృశ్యమైపోతూ. చివరికి. ఒట్టి. . శాంత మౌన ఏకాంతం. జీవితం ఇది. అంతా ఉండీ. చివరికి ఏమీ లేని. ఏమీ లేక అంతిమంగా అన్నీ ఉన్నట్టనిపించే ఒక సుదీర్ఘ భ్రాంతిగా మిగిలి. ,
“జిన్ హే హం భూల్ నా చాహే.  ఓ అక్సర్ యాద్ ఆతీహై “. . అతి విషాద స్వరంతో ముఖేష్. . దుఃఖం గడ్డకడుతున్నట్టు. . యుగయుగాల పరితపన కన్నీరై ప్రవహిస్తున్నట్టు. ,
ఉష. . నలభై ఆరేళ్ళ ఉష. శరీరాన్ని. దళసరి ఉన్ని శాలువాలో దాచుకుని. అటు చీకట్లోకి చూస్తోంది. నిశ్శబ్దం లోకి . ఆమెకు బయట అటు దూరంగా వందలమంది ప్రయాణీకులు . గోలగోలగా ఉన్నా లోపల తనొక్కతే . అంతా నిర్వాణ నిశ్శబ్దం. నిర్గమ నిశ్శబ్దం. నిరామయ నిశ్శబ్దం.
ఒక ఎలక్ట్రిక్ లోకో ఇంజన్ ఏదో అతి వికారంగా అరుస్తూ ప్రక్కనున్న ట్రాక్ పైనుండి మెల్లగా కదుల్తూ. . అటు దూరంగా నిష్క్రమిస్తూ, వెలుతురులోనుండి చీకట్లోకి. పైన అన్నీ ఎలక్ట్రిక్ కేబుల్స్. చిక్కు చిక్కుగా. ,
చిక్కు. చిక్కు పడ్డ దారం ఉండ జీవితం. ముళ్ళుపడి. అల్లుకుపోయి. కొస దొరుకక. వెదుకులాట. కొస కోసం. ఒక దరి కోసం. దారికోసం. వెదుకులాట. చిన్ననాటినుండి. ఈ క్షణందాకా. ఒకటే నిరంతరమైన అనంత అన్వేషణ. ,
ఇంతవరకు వేల పాటలు. వందల సభలు. లక్షలమంది శ్రోతలు. కోట్ల చప్పట్లు. పట్టణాలు. నగరాలు. దేశాలు. ఖండ ఖండాంతరాలు. అంతర్జాతీయ వేదికలు. సన్మానాలు. సత్కారాలు. జ్ఞాపికలు. శాలువాలు. పర్స్ లు. పైవ్ స్టార్ హోటళ్ళు. బెంజ్ కార్లలో ప్రయాణాలు. ఆకాశంలో మేఘాలను చీల్చుకుంటూ. . విమానాల్లో. మళ్ళీ శూన్యంలోకి. . అన్నీ ఉండి. . ఏదీలేని. . ఒక ఖాళీలోకి.
ఇంటిగ్రేట్ .  జీవితాన్ని సమాకలించుకోవాలి .  లోయర్ లిమిట్ నుండి  అప్పర్ లిమిట్ వరకు. అవధులు. . అవధులు. కిందినుండి పైకి. పుట్టుక నుండి మృత్యువుదాకా. మృత్యువునుండి. . మళ్ళీ జన్మదాకా.
మేడ లోన అల పైడి బొమ్మా
నీడనే చిలకమ్మా
కొండలే రగిలే వడగాలీ
నీ సిగలో పువ్వేలోయ్ ‘. .
చందమామ మసకేసిపోతుందా. ?
ఉష. . మసక లోకి. . మసక వెలుతురులోకి. మసక చీకట్లోకి. చూస్తోంది. 
*****
వర్షం కురుస్తూనే ఉంది. రెండు రోజులుగా. ఎడతెరిపిలేకుండా.
విజయవాడ. . హోటల్ మనోరమ వెనుక గల్లీ. . అంబికా వైన్స్.
రాత్రి తొమ్మిదిన్నర. రజియాబేగం కు చాలా అలసటగా. . చాలా చికాగ్గా. . చాలా దుఃఖంగా, జీవితంపట్ల చాలా విసుగ్గా, రోతగా కూడా ఉంది.
‘ఈ జీవితాన్ని జీవించి జీవించి అలసిపోయాన్నేను’. . అని ఏ ఐదు వందలవసారో అనుకుందామె. అనుకుని చాలా నిస్సహాయంగా ఆ వర్షం కురుస్తున్న రాత్రి తనచుట్టు తానే చూచుకుంది.
అంతా నీటి తేమ వాసన. వెలసిన గోడలతో నిలబడ్డ అంబికా వైన్స్. . షాప్ ముందు. తోపుడుబండి. ఒక కొసకు వ్రేలాడ్తూ. పెట్రోమాక్స్ లైట్. మసిపట్టిన గాజు ఎక్క. మసక వెలుతురు. . ‘ సుయ్ ‘. . మని వొక వింత చప్పుడు. . పెట్రోమాక్స్ దీ. . ఆమె ఎదుట మూకుడులో నూనెలో వేగుతున్న చికెన్ కాళ్ళ దీ. . లోపల గుండెల్లో బయటికి వినబడని యుగయుగాల దుఃఖానిది. ప్రక్కనే వాననీళ్ళు కారుతున్న చూరుకింద నిలబడి కస్టమర్ల ఎదురు చూపు. ఇద్దరుముగ్గురున్నారు. ఒకడికి చికెన్ కాళ్ళు రెండు. మరొకడికి బాయిల్డ్ ఎగ్స్. ఇంకొకడికి. రెండు బొచ్చె చేప వేపుడు ముక్కలు.
రెండ్రోజులుగా ముసురుగా కురుస్తున్న వర్షానికి. . నగరంలోని వ్యాపారాలన్నీ మందగించాయి. . కాని ఈ వైన్ షాప్ లు మాత్రం పుంజుకున్నాయి. తాగుబోతులకు వర్షాలు కురిసినా. . శీతాకాలం మంచు కమ్ముకున్నా. . ఎండాకాలం ధుమధుమలాడ్తూ సెగలు చిమ్మినా తాగుడుదిక్కే మనసు పోతుంది. . అప్పుడు బ్రాండీ విస్కీలు. . తర్వాత చల్లని బీర్లు. కాబట్టి వైన్ షాప్ లన్నీ. . ఋతువుల్తో సంబంధంలేకుండా సర్వవేళల్లో కళకళలాడ్తూ కాసుల వర్షాన్ని కురిపిస్తూనే ఉంటాయి. అందుకే అవి ప్రభుత్వాలనూ. . కొందరు బలిసిన మోతుబరులనూ పోషించే కామధేనువులు. అసలు ఈ భూమ్మీద మద్యాన్ని అమ్మేవాల్లదీ. . తాగేవాళ్ళదీ ఒక ప్రత్యేక జాతిగా రజియా ఏనాడో గుర్తించింది. ఈ రెండు జాతుల మనుషులతో ఆమెకు పది సంవత్సరాల అనుబంధం. ఆ వైన్ షాప్ ముందు తోపుడు బండి మీద ‘ తిండి ‘ని అమ్ముతూ ఆమె అక్కడ ఒక శాశ్వత అడ్డా మనిషిగా మారిపోయింది. ఆ పది పదిహేనేళ్లలో షాప్ ఓనర్స్ మారిపోయారుగాని రజియా మాత్రం పర్మనెంటైపోయింది. రజియా చేతి ఐటంస్ రుచి అలాంటిది. ఒక్కతే బండిని చూచుకుంటుంది. సాయంత్రం ఏడునుండి. ఏ రాత్రి పదకొండుదాకానో.
తోపుడుబండికి. ఒక మూలకున్న గుంజకు ఒక పాత గొడుగును సుతిలి తాళ్లతో గట్టిగా కట్టుకుంది రజియా. పైన చత్రీ అక్కడక్కడ రంధ్రాలుపడి. . కొద్దికొద్దిగా నీటి తడి కారుడు. కస్టమర్లు వేచిఉండడంవల్ల వడివడిగా పనికానిస్తూ, ప్రక్కనున్న వెదురు బుట్టలోని నాల్గయిదు చేపముక్కలను బేసిన్ గిన్నెలోని కలిపిన శనగపిండిలో వేసి కలుపుతూ. . అనుకుంది. . ’చికెన్ ముక్కలూ, చేప ముక్కలూ ఐపోవస్తున్నాయి. లక్ష్మణ్. ఇంకా రాలేదు ఇంటినుండి సరుకు తీసుకుని. . ఒకవేళ లక్ష్మణ్ లారీ దిగి ఇంకా డ్యూటీ నుండి రాకుంటే అప్పల్రాజన్నా రావాలిగదా. వాడూ పత్తాలేడు. ఇక్కడ గిరాకేమో మస్తుగా ఉంది. . ఇప్పుడెలా ‘. . అనుకుంటూనే. . చకచకా. . ఉడికిన కోడిగ్రుడ్ల పొట్టుతీస్తోంది. చుట్టూ అంతా మసాలా. . కాగిన నూనె కలెగలిసి. . అదోరకమైన ముక్క వాసన.
రజియా మనసులో లక్ష్మణ్ కదిలాడు.
లక్ష్మణ్ చిన్ననాడు తమ ఇంటిప్రక్కనే ఉండే పుష్ప అత్తమ్మ కొడుకు. పుష్ప అత్తకు ఒక చిన్న చాయ్ హోటల్ ఉండె. ఆమె భర్త జట్కా నడిపించేటోడు. పుష్ప అత్తమ్మ చాయ్ అంటే చుట్టుపక్కల చాలా ఫేమస్. రోజుకు కనీసం రెండువందల చాయ్ లమ్మేది. లక్ష్మణ్ కూడా తల్లితో కలిసి గారెలు చేసుడు, సమోసాలు చేసుడు, రోటీ చికెన్, రోటీ కీమా తయారుచేసుడు. చాలా బిజీగా ఉండేటోడు. తర్వాత్త ర్వాత పుష్పత్త భర్త ఒక ప్రైవేట్ ఇసుక లారీకి డ్రైవర్ గా కుదిరి అప్పుడప్పుడు లక్ష్మణ్ ను తన వెంట క్లీనర్ గా తీసుకెళ్ళేవాడు. లక్ష్మణ్ ది చాలా శ్రావ్యమైన గొంతు. తల్లి హోటల్ లో రాత్రింబవళ్ళు మోగే రేడియోలోని పాటలను విని వెంటనే ఏ పాటనైనా రెండు నిముషాల్లో అచ్చం అలాగే మళ్ళీ పాడేవాడు. అందరూ ఆశ్చర్యపోయేవారు లక్ష్మణ్ ప్రతిభను చూచి. ఇంటిపక్క హోటలే కాబట్టి. . చిన్నప్పటినుండి లక్ష్మణ్ తో ఉన్న దోస్తీ వల్లా దాదాపు ప్రతిరోజూ ఒక్క గంటన్నా ఆ హోటల్లో గడిపేది తను . ఒకసారి ఎవరో ఒక పెద్దాయన పుష్పత్త చాయ్ పేరు విని తాగడానికొచ్చి లక్ష్మణ్ పాట విని. . మెచ్చుకుంటూ “వీడు ఏకసంతాగ్రాహి”అని చెప్పాడు. అంటే ఏమిటిసార్. . అని తాను ఆశ్చర్యంగా అడిగితే. . వీనికి దేన్నైనా ఒక్కసారి వింటేనే దాన్ని యథాతథంగా ధారణ చేసుకుని పునరుత్పత్తి చేయగల సామర్థ్యముంది. అది భగవదత్తమైన ఒక వరం. అదే వీడు ఏ గొప్ప ఇంట్లోనో పుడితే కొన్ని కళల్లో శిక్షణ పొంది. . గొప్ప కళాకారుడయ్యేవాడు. కాని. . అని ఆగిపొయ్యాడు. ఆ క్షణం లక్ష్మణ్ నిస్సహాయంగా ఆ పెద్దాయన ముఖంలోకి చూచిన చూపు తనకింకా జ్ఞాపకమే.
లక్ష్మణ్ లోని ఆ గొప్పతనం తనను ఆశ్చర్యపరిచింది. ప్రతిరోజూ. . వీలు చిక్కినప్పుడల్లా ప్రక్కనే ఉన్న బుగ్గోల్ల తోటలోకి ఇద్దరమూ కాస్సేపు పారిపోయి. . పాటలను వినేది. తను. . అడిగేది. . “గిట్ల ఎట్ల జ్ఞాపకముంటై నీకు” అని. కాని లక్ష్మణ్ నుండి ఏ జవాబూ వచ్చేదికాది. .
ఊర్కే నవ్వేవాడు. నవ్వి “అంతే. . దేవుని దయ అంతా. . “అనే వాడు. లక్ష్మణ్ ముఖంలో ఏదో ఒక వింతకాంతి కనిపించేది దీపం వత్తిలో వెలుగులా. తర్వాత్తర్వాత. . మెలమెల్లగా లక్ష్మణ్ తన తండ్రి వెంట ఉండి తనూ డ్రైవర్ గా మారి, ఒక పర్ఫెక్ట్ లారీ డ్రైవర్ గా పేరు తెచ్చుకున్నాడు. ఆ క్రమంలో ఏవేవో ఊళ్ళు తిరుగుతూ. . ట్రిప్ ల కని. . దూర దూర ప్రాంతాలకు ఎక్కువసార్లు వెళ్తూ. . దూరమౌతున్న సందర్భంగా. . అర్థమైంది తనకు. . లక్ష్మణ్ పట్ల ఆ సహించలేని. . భరించలేని ఎడబాటునే ‘ప్రేమ ‘ అంటారని. అప్పుడు తను ఒకరోజు లక్ష్మణ్ తో కలిసి అతని అశోక్ లేల్యాండ్ లారీలో కూడా ఎవరికీ చెప్పకుండా తీరుబడిగా మాట్లాడాలని భీమవరం వెళ్ళింది. ఒకరు హిందూ. . ఒకరు ముస్లిం. . తమ ముందు నిలబడ్డ బలమైన కలిసి బతకాలనే కాంక్ష. అప్పటికి తను ఎనిమిదవ తరగతి చదివింది. లక్ష్మణ్ ఇంటర్ ఫేల్. యౌవ్వనం. . లక్ష్మణ్ స్పష్టంగానే నిర్ణయం తీసుకుని అన్నవరం సత్యనారాయణ సమక్షంలో. . పెళ్ళడాడు ధైర్యంగా. అన్నాడు. . ‘ రజియా. . రెండు చేతులకు తోడు మరో రెండు చేతుల. . కలిసి నడుద్దాం ‘ అని. ఆ రాత్రి . . వెన్నెల్లో ఎన్నో పాటలు పాడి వినిపించాడు.
విజయవాడ రైల్వే పట్టాలప్రక్కనున్న. . మార్క్స్ కాలనీలో కాపురం. . జీవితమంతా రాత్రింబవళ్ళు రైళ్ళ శబ్దాలతోనే సహవాసం. నిత్య యుద్ధం. బతుకే ఒక సవాల్. లక్ష్మణ్ లారీ పై డ్యూటీలు. . తను రోజువారీ సంపాదనకోసం వెదుకులాట. కూరగాయల బేరం. . నాలుగిండ్లలో పాచిపని. . చిన్న చిన్న హోటల్లలో వంటపని. . లక్ష్మణ్ కు దేవుడిచ్చిన స్వరంలాగనే తనకు. . రుచికరంగా వంటలను చేయగల నైపుణ్యం అబ్బి. చివరికి. . హోటల్ మనోరమ కిచెన్ డ్యూటీనుండి. . ఒక హోటల్ బాయ్ సహకారంతో. . ఈ వైన్ షాప్ దగ్గర దొరికిన ఈ అడ్డా.
ఈ లోగా ఇద్దరు పిల్లలు. . ముందు ఉష. . తర్వాత షకీల్.
జీవితమంతా పోరాటమే. కమ్యూనిస్ట్ నాయకుల మధ్య విభేదాలతో తాముంటున్న గుడిసెవాసుల పై పోలీసుల దాడి అప్పుడప్పుడు. ఇళ్ళను కూలగొట్టుట. కాల్చివేయుట. పోలీస్ కేస్ లు. కోర్ట్ లు. నేలపై. బురద కుంటల ప్రక్కన నివాసం. . ముక్కులు పగిలిపోయే బకింగ్ హాం కెనాల్ ఒడ్డుపై కొన్నాళ్ళు. . ’ సందులలో గొందులలో. . బురదలలో పందులవలె’. . చీకట్లో చీకిపోయిన బతుకు. ,
తర్వాత. . లక్ష్మణ్ లో ఒక మహమ్మారి అలవాటు ప్రవేశించి. తాగుడు. తాగి లారీ నడుపుడు. భగవంతుడిచ్చిన గొంతు నశించి. . మనిషి ముఖం నిండా ఒట్టి దైన్యం. బేలతనం. జాలి కల్గించే ఒట్టి శూన్యం. ఎక్కడికో వెళ్ళి పుస్తకాలు చదివేవాడు. గంటలకు గంటలు లైబ్రరీలో కూర్చుని. . బుక్స్ తెచ్చుకునే వాడు ఇంటికి. చదువుతూ చదువుతూ అలాగే పడుకుని. . ఏవేవో తనలో తానే తత్వాలను పాడుకుంటూ. . సారాయి తాగుతూ,
ఇటు పిల్లలు పెరిగి పెద్దగౌతూ. ,
ఎక్కడో పిడుగుపడ్డట్టు అకస్మాత్తుగా ఓ ఉరుము ఉరిమి. . రజియా చేయి కొద్దిగా వణికి. . ముందున్న నూనె మూకుడు పైనున్న గరిటె కొద్దిగా జారి. ,
రెండుమూడు వేడి నూనె రవ్వలు చిట్లి. . ఆమె చేతిపైబడి. . ఉలిక్కి పడింది.
“జాగ్రత్తమ్మా.!  నూనె పైబడ్తుంది. . “అన్నాడు ఆ ప్రక్క గోడనానుకుని నిలబడ్డ గిరాకీ.
అప్పటికే. . చేపలను వేయించడం. . చికెన్ లెగ్స్ ప్యాక్ చేయడం. . నాల్గు బాయిల్డ్ ఎగ్స్ ఇవ్వడం. . చేస్తూ,
జ్ఞాపకాలు చటుక్కున తెగిపోయేయి. . చూరునీళ్ళ ధారవలె.
షాప్ లోపల ఇంకా ఫుల్ గా జనం. ఒకటే రద్దీ.
తన దగ్గర స్టాక్ ఐపోతోంది. . లక్ష్మణ్ రాడు. . అప్పల్రావూ రాడు. ఇప్పుడెలా.
రజియాలో ఆందోళన. గిరాకీ ఉన్నప్పుడే నాల్గు రూపాయలు సంపాదించుకోవాలి. ఎలా. . ఎలా.
సరిగ్గా అప్పుడు ప్రత్యక్షమైంది ఎదుట ఉష. . పూర్తిగా తడిచి. . నీళ్ళలో ముంచి తీసిన కోడివలె. తలపైనుంది నీళ్ళు కారుతూ. . నెత్తిపై, భుజాలపై. ఏదో ఒక పాలిథిన్ కాగితం చుట్టుకుని.
ఉష అప్పుడు ఎనిమిదవ క్లాస్. . పొద్దంతా తన తోపుడు బండికి కావలసిన ఉల్లి గడ్డలు కోసుకోవడం. . చికెన్ షాప్ లనుండి రెండవరకం మెటీరియల్ ను తెప్పించుకుని. . దాన్ని శనగపిండిలో. . కారం. . మసాలాలలో కలుపుకుని నాన్చడం. . కోడి గుడ్లను ఉడి     కించుకోవడం. . ఈ పనిలో సహాయం చేసేది. షకీల్ గాడు ఒట్టి వెధవ. ఎప్పుడూ అక్కలా పనిలో సహాయం చేయడు. మళ్ళీ రైల్వే పట్టాలప్రక్కన మార్క్స్ కాలనీకి దగ్గరలో. . బోస్ నగర్ కు మారినప్పటినుండి వాడికి అంతా స్నేహితులే. నిరంతరం పోరగాండ్లతో రైల్ పట్టాలపై ఆటలు. . కూలిన గోడల్లో సిగరెట్లు తాగుడు. తండ్రి వలెనే అప్పుడప్పుడు మందు.
“తల్లిదండ్రుల లక్షణాలు తప్పక పిల్లలకొస్తాయా. “అని తననుతాను ప్రశ్నించుకుంటే. . ‘తప్పకుండా. . వస్తాయనే ‘అనిపిస్తుంది తనకు.
లక్ష్మణ్ లో ఉన్న ఆ స్వరం. . అమృతమయమైన గొంతు. . ఉష పాడితే అద్భుతమైన మాధుర్యం. . అవన్నీ వచ్చాయి బిడ్డకు. . తండ్రి నుండి.
కాని షకీలే. . ఒట్టి అవారా ఔతున్నాడు రోజురోజుకు. బడికి పోడు. . చిల్లర దొంగతనాలు. . పోలీస్ కేసులు. విడిపించుకు రావడాలు. తాగి ఎక్కడెక్కడో పడిపోవడాలు. . ఏవేవో సినిమా హీరోల అభిమాన సంఘాలంటాడు. రాజకీయ నాయకుల కనుసన్నలలో. . ఊరేగింపులు. దౌర్జన్యాల్లో పాలుపంచుకోవడాలు. అన్నీ చిల్లర అల్లరిమూకల చేష్టలు.
ఆ రాత్రి. . ఉష వర్షంలో పూర్తిగా తడుస్తూ. . అమ్మ మీద. . అమ్మయొక్క జీవనోపాధి ఐన చిన్న వ్యాపారంపైన గౌరవంతో చేయూతగా రావడం. . రజియాకు పట్టరాని ఆనందాన్నిచ్చింది.
” క్యా హువా. . లక్ష్మణ్ నహీ హై” అంది అప్రయత్నంగానే.
” రాలేదింకా. . బాగా తాగి. . హోష్ లేకుండా ఎక్కడున్నాడో. అప్పల్రాజు కూతురుకు యాక్సిడెంటై దవాఖానకెళ్ళాడు. ” అని తన చేతిలోని మెటీరియల్ ను అందించింది తల్లికి.
అప్పటికే కావలసిన తిండి సరుకు లేదని చిన్నబుచ్చుకున్న వైన్ షాప్ కస్టమర్లు. . బిలబిలా బండి దగ్గరికి పరుగెత్తుకొచ్చి. . ” రెండు చేప. . పావుకిలో చికెన్ మంచూరియా. . మూడు బాయిల్డ్ ఎగ్స్. . ” ఆర్డర్స్ కురిపిస్తూ. ,
మూకుమ్మడి దాడిలో రజియాకు ఉషతో మాట్లాడే తీరికే లేదు. పనిలో మునిగిపోయింది. కాస్సేపాగి. . “మరి నే వెళ్ళొస్తానమ్మా. . నువ్వు. . “అంది ఉష. . వర్షంలో తడుస్తూనే. రజియా. . తలెత్తి బిడ్డదిక్కు నిస్సహాయంగా చూచి. ,
అనివార్యత. . అనివార్యత.
” సరే బిడ్డా. . నువ్వెళ్ళు. . నేనొస్తా. . షాప్ మూసుకుని”
‘ సంపాదన. . ఒక తాగుబోతు తండ్రిని పోషిస్తూ. . ఒక తిరుగుబోతు కొడుకును సాకుతూ. . ఒక ఇంటర్ పాసై. . గడప దగ్గర నిలబడ్డ బిడ్డకు దన్నుగా ఉంటూ. . ఒక తల్లి. . రాత్రి పదకొండు గంటలకు. . వర్షంలో. . తడుస్తూ. . నిజాయితీతో కూడిన సంపాదనలో. . ఈ దేశాన్ని అవినీతితో దోచుకుంటున్న అనేకమంది వైట్ కాలర్డ్ దొంగలకన్న నిర్మలంగా. . తన తల్లి. . తన అమ్మ. . తన మా. ‘
ఉష తిరిగొచ్చింది ఇంటికి.
వచ్చేసరికి. . ఇంట్లో ఎవరూ లేరు. లక్ష్మణ్ యధావిధిగానే ఎక్కడో తాగుతూ. . తమ్ముడు షకీల్ ఏ ఫ్రెండ్స్ తోనో. ,
కాని. . తమ ప్రక్కనే ఉన్న రేకుల షెడ్ లో ఉండే శరత్ మాత్రం ఎదురుచూస్తూ ఉన్నాడు ఉషకోసం. దాన్ని ప్రేమ అంటాడు శరత్. అది వట్టి బూటకం అని తెలుసు ఉషకు.
ఈ ఏ పూటకాపూట కుటుంబాల్లో. . ఇంటి పరిస్థితులు మనుషులకు తప్పులు చేయడానికి చాలా అవకాశాలను కల్పిస్తాయి. . ముఖ్యంగా ఒంటరితనాలను. . స్వేచ్ఛను. . యూజ్ అండ్ త్రో టైప్ సందర్భాలను. . బలహీనతలను ఆసరా చేసుకుని.
శరీరం ఒక అగ్ని బాంఢం. . వాంఛ ఒక పెట్రోల్ బావి. అగ్గి తారసపడ్తే భగ్గున మండి భస్మం చేస్తుంది.
ఇదివరకు ఉష . . ఒక ముసురుపట్టిన రాత్రి ఒంటరిగా శరత్ కు ప్రక్కనే తారసపడ్తే. ,
ఒక వెకిలి వవ్వుతో. . ఒక చూపుతో గుచ్చి గుచ్చి చంపి. . ఒక కవ్వింత. . లోపల ఒక తీవ్ర జ్వలన.
‘ ఏదేమైనా తెగించి ఒక్కసారి సెక్స్ కార్యం జరిపితే. . తీవ్రమైన కోరిక నెరవేరుతుంది. . అగ్ని చల్లారుతుంది. . ఒక కొత్త అనుభవం గురించిన రుచి తెలుస్తుంది. ‘అన్న ఉత్సుకత. తహతహ.
ఉష మౌనాన్ని అంగీకారంగా వ్యక్తపరిస్తే. . శరత్ తెలుగు సినిమాల్లో దిక్కుమాలిన హీరోలా రెచ్చిపోయి,
ఆ స్వేచ్ఛాయుతమైన రాత్రి. . ఓ నాల్గైదుసార్లు తృప్తి.
ఇది తప్పు . . ఇది శీలం పోవుట. . ఎవరో ఎవర్నో లొంగదీసుకొనుట. . అంతా ట్రాష్ అనుకుంది ఉష . ఉష కించిత్తుకూడా బాధపడలేదు. . తనుకూడా కావాలనుకుంది. . చేసింది. సింపుల్ గా చెప్పాలంటే. . ’అంతే. ’
ఒకసారి జరిగిన క్రియను. . తప్పును. . మళ్ళీ. . మళ్ళీ పదే పదే చేసినా. . పెద్ద తేడా పడేదేముండదన్న తెగింపు.
చాలాసార్లే జరిగి. ,
అప్పుడు. . ఆ రాత్రి. . ఆ వెన్నెల రాత్రి అన్నాడు శరత్. . “నువ్వు చాలా చాలా బాగా పాడుతావు ఉషా. . ఒక్కసారి ఆ పాటను పాడవా ప్లీజ్” అని.
ఉష వెంటనే పాడింది. . శరత్ పాడమన్నందుకు కాదు. పదే పదే తను నిజంగానే మంచి సింగర్ నేనా. . అని నిర్ధారించుకునేందుకు.
ఆ రాత్రి ఉష. . దేవుడు తనకిచ్చిన ఈ “ఏక సంతాగ్రాహి” లక్షణాన్ని ఏ రకంగా జీవితంలో శక్తివంతంగా ఉపయోచుకోవాలా అని మొట్టమొదటిసారిగా. . కొత్తగా ఆలోచించింది.
ప్రేమలు. శీలాలు. త్యాగాలు. దేన్నో కోల్పోయినట్టు రోదించడాలు. . అన్నీ మరిచి. . ఉష తన కళ్ళముందున్న తెరలనూ, ముసుగులనూ తొలగించుకుంది తెలతెలవారుతూండగా. శరీరాన్ని ఆయుధంలా ఎక్కుపెట్టి. . ఒళ్ళు విరుచుకుని. . ఆవులించి. . కళ్ళు తెరిచింది ఉద్యుక్తమౌతూ. 
*****
ఉష జీవితంలోకి అవినాశ్ ప్రవేశం ఒక పెద్ద మలుపు. లైబ్రరీలో పరిచయమై ఒకరోజు ఒక పుస్తకమిచ్చాడు అతడు. అది”మీ జీవితాన్ని మీరే నిర్మించుకోవాలి”.
ఆ వర్షం కురుస్తున్న రాత్రే ఆ పుస్తకాన్నంతా చదివింది తను.
SWOT . . అనాలిసిస్ . . S . . అంటే స్ట్రెంగ్త్. . నీ బలాలు. . W . . అంటే వీక్నెసెస్. . బలహీనతలు. . O అంటే. . ఆపర్చునిటీస్. . అవకాశాలు. . T  అంటే థ్రెట్స్. . అవరోధాలు.
ఎప్పుడైనా ఒక కాగితం తీసుకుని నీ ఆలోచనలనన్నింటినీ  దానిపై రాయమని చెప్పాడు మేనేజ్ మెంట్ పితామహుడు. . ఎఫ్. డబ్ల్యు. టేలర్.
రాసింది తను. మూడు పేజీలు నిండాయి. . క్రోడీకరిస్తే. . తన బలం. . ఒక్కటే అని తేలింది. అది . . ఒక్కసారి వింటే చాలు. . ఆ ధ్వనిని మళ్ళీ సరిగ్గా అలాగే పునరుత్పత్తి చేయగల తన దైవదత్తమైన సామర్థ్యం . . తన బలహీనత. . తన బీదరికం.
చాలా మంది తను ఎదగడానికి తమ బీదరికం. . తగు స్థాయిలో డబ్బు లేకపోవడమే కారణమని అనుకుంటారు. . కాని అది పూర్తిగా తప్పు అని సెల్ఫ్ మేనేజ్ మెంట్ సిద్ధాంతకర్త స్మిత్ ఎప్పుడో చెప్పాడు. దేన్నైనా సాధించడానిక్కావలసింది. . స్పష్టమైన లక్ష్యం. . దాన్ని చేరి అనుకున్నది సాధించాలన్న సంకల్పం. . పట్టుదల. . ప్రతిభ.
ఊష అనే తను ఇక. . ‘ తన జీవితాన్ని తానే నిర్మించుకోవాలి ‘ అని బయలుదేరింది ఒక రోజు. . హైదరాబాద్ కు. హైదరాబాదే తన కార్యరంగమని తెలుసుకుందామె.
తన ఆయుధం పాట.
పాటకు ప్రాచుర్యమివ్వగలిగింది సినిమా ఒక్కటే.
తను ఒక ప్రసిద్ధ గాయని ఐ ఒక వెలుగు వెలిగి పోవాలి. . అందుకు కావల్సింది ‘అవకాశం. ‘
.    ‘ మనిషికి దేనికైనా ఒక అవకాశం రావాలి. వచ్చినప్పుడు తెలివిగా దాన్ని గుర్తించి ఉపయోగించుకోవాలి. అవకాశం రానపుడు ఆ అవకాశాన్ని మనమే సృష్టించుకోవాలి. ’
తనకు అవకాశాలు వచ్చే అవకాశం అస్సలే లేదు. . కాబట్టి అవకాశాన్ని తనే సృష్టించుకోవాలి.
ఎలా. . ఎలా. . ఎలా. . అన్వేషణ. సరియైన రీతిలో చేయినందించి నడిపించగల వ్యక్తికోసం. . సమర్థునికోసం. . అన్వేషణ.
మార్కెట్ స్టడీ. . ప్రస్తుత మ్యూజిక్ రంగంలో. . ఉన్నతుడూ. . మార్కెట్ ఉన్నవాడు ఎవరు. . ఎవరు. . ఎవరు. ?
ఉష అనే తనకు. . ఒక నిర్దుష్ట దృష్టితో. . శాస్త్రీయంగా. . దూసుకుపోతున్నకొద్దీ. . మన దగ్గర ప్రతిభ ఉంటే. . తనపై తనకు విశ్వాసముంటే. . గమ్యాన్ని చేరడం సుళువే అని తొందరగానే అర్థమైంది. వెదికి వెదికి. . పట్టుకుంది ఓ మనిషిని. . అతని పేరు. . గణేశ్ శాస్త్రి.
గుర్రపు పందెంలో గెలవాలంటే తనకెంత సామర్థ్యమున్నా సరియైన గుర్రాన్ని ఎంచుకోవడం ఒక అత్యంత ప్రధానమైన మెలకువ. ఆ పందెపు గుర్రం ఇప్పుడు గణేష్ శాస్త్రి.
ఒక మనిషికి చేరువై. . అతనితో మనం అనుకున్న పనిని సాధించేందుకు ముందు అతని అత్యంత వ్యక్తిగతమైన జీవితాన్ని అధ్యయనం చేయాలి. కొందరికి తిండి బలహీనత. కొందరికి డబ్బు. కొందరికి స్త్రీ. ఇంకొందరికి స్తుతి. కొందరికి కానుకలు. కొందరికి అధికార హోదాలు. . ఏదో ఒక మత్తు. వ్యామోహం. ఇవన్నీ బలహీనతలే. యుక్తిపరుడు ఇవన్నీ గ్రహించి. . ఒంటరిగానే కావలసిన వ్యక్తికి చేరువై. . కార్యరంగంలోకి దూసుకుపోయి అంతిమంగా లక్ష్యాన్ని సాధిస్తాడు.
గణేశ్ శాస్త్రి బలహీనతలను పసిగట్టి సరియైన దిశలోనే కలిసింది తను. . చాలా మంది పురుషుల్లో ఉన్న బలహీనతే అతనిక్కూడా ఉంది. మందు. . మగువ. మందుకు కొదువలేదతనికి. తను తాగగలడు. . వేరే వాళ్ళెవరైనా ప్రతిరోజూ అతను తాగగలిగినంత తాగించగలరు. ఐతే తాగుబోతులకు. . వేరేవాడెవడైనా తాగిస్తే బాగుండుననే దుగ్ధ ఒకటుంటుంది. అదే ఉంది శాస్త్రిగారిక్కూడా. శాస్త్రి గారికి మ్యూజిక్ చేయవలసిన సినిమాలు కనీసం ఓ పదుంటాయి చేతిలో ఎప్పుడూ. . వివిధ భాషల్లో.
ఒక రాత్రి. . ఒక సంగీత విభావరి తర్వాత కలిసింది తను ఒక ఫైవ్ స్టార్ హోటెల్లో శాస్త్రిగారిని. . కొన్ని సుమబాణాల్లాంటి చూపులనూ. . కొన్ని తళుకులీనే శరీర కదలికలనూ ధరించి. . తప్పించుకోలేని మధుర ధరహాస చంద్రికలనూ వలలా వేసింది.
జీవితమంటేనే వ్యాపారమనీ. . వ్యాపారమే జీవితమనీ. . కదా ఎం బి ఎ లో పాఠం చెప్పేది.
శాస్త్రిగారికీ. . తనకూ రోజురోజుకూ దూరం తగ్గుతూ. . సాన్నిహిత్యం పెరుగుతూ. . పరస్పరం అర్థంకావడం మొదలై. ,
కొన్నింటిని అడిగితేగాని ఇవ్వొద్దు. . మరి కొన్నింటిని అడుగకముందే ఇచ్చి పిచ్చెక్కించి పరవశింపజేయాలి. ఇంకొన్నింటిని. . మరీ మరీ అడిగించుకుని. . బ్రతిమాలించుకుని మాత్రమే ఇవ్వాలి.
‘ నేను పాట పాడుతా. . నువ్విను ‘ అంటే వినడువాడు. వాడే ‘ ప్లీజ్. . ఒక్కసారి ఒక పాటపాడవా. ‘ అని బతిమిలాడినప్పుడు పాడుతే బహుబాగా వింటాడు. . ప్రశంసిస్తాడు.
మంచి మేనేజర్. . తననుకున్న జవాబును ఎదుటివాడు వానంతట వాడే చెప్పేట్టు చేసుకుంటాడు.
శాస్త్రిగారు. . ప్రక్కమీదున్నపుడు. . కొన్నిసార్లు బతిలాడగా బతిలాడగా ఒక పాటను అద్భుతంగా పాడి వినిపించి గిలిగింతలు పెట్టింది తను. ఫ్లాటయ్యాడు ముసలోడు. ముఖ్యంగా ఒక్కసారే విని తను ధారణ చేసి మళ్ళీ వెన్వెంటనే వినిపించే తన ప్రతిభకు షాక్ అయ్యాడు. ఒకానొక తన్మయ స్థితిలో ” ఉషా. . రేపే నీ పాట రికార్డింగ్ “అన్నాడు. అని ఆగకుండా. . ” చూస్తూండు నువ్వు. . నిన్ను భారతదేశ అత్యుత్తమ లేడీ సింగర్ ను చేస్తా రెండేళ్ళలో. నీది ఒక విలక్షణమైన మధుర స్వరం” అన్నాడు. శాస్త్రి గారు తనకు లొంగిన మాట సత్యమే కాని. . నిజానికి ఆయన ఒక అత్యున్నత స్థాయి సంగీతకారుడు.
ఒక రోజన్నాడు శాస్త్రిగారు. . ” నిజానికి కళలన్నీ మనిషికి దైవదత్తంగా సంక్రమించేవే. . కె ఎల్ సైగల్ కు శాస్త్రీయ సంగీతమే రాదు. కాని అద్భుతమైన శాశ్వతమైన జీవవంతమైన గీతాలను అందించాడుగదా. శాస్త్రాలేవైనా మనిషి అనుభవాలనుండీ. . అధ్యయనాలనుండే పుట్టాయిగాని. . అనుభవాలు శాస్త్రాలనుండి పుట్టలేదు. నువ్వు ఒక సహజ గాయనివి ఉషా” అని.
నిజానికి ఆయన తనను కావాలని పట్టుపట్టి ఒక ప్రపంచస్థాయి గాయకురాలిని చేశాడు. ఈ పన్నెండేళ్లలో శాస్త్రిగారు పెట్టిన భిక్షే ఈ తన వైభవ ప్రాప్తి . ఆయనను వెదికి పట్టుకోవడం తన తెలివి.
ఐతే. . గాయనిగా . . ఒక విలక్షణమైన గొంతు ఉన్న దానిగా పొందిన గౌరవాలు, అనేకానేక సత్కారాలు, విజృంభించి అధిరోహించిన అత్యున్నత శిఖరాలు. . అన్నీ ఇప్పుడు. . ఒక మాయవలె. . విడిపోతున్న మంచు తెరలవలె. . ఒక దీర్ఘ భ్రాంతివలె,
ప్రశ్నలు. . జీవితంలో. . ఆ తర్వాత. . అటు తర్వాత. . ఆ ఆ తర్వాత. . అని. . ప్రశ్నలు.
ప్రశ్నలు. . రాలుతున్న ఎండుటాకులవలె. . ప్రశ్నలు. . కూలిపోతున్న సౌదాలవలె. . ప్రశ్నలు చెదిరి విరిగిపోతున్న నీడలవలె.
పెరుగుతున్నకొద్దీ. . లోపల విశాలమైపోయిన ఎడారి. . ఎక్కడా. . సుదూర ప్రాంతమంతా. . మనుషుల జాడలే కానరాని ఎడారి. తత్వవేత్తలన్నట్టు. . ఎప్పుడైనా మనిషి కొంత పొందుతున్నాడూ. . అంటే కొంత కోల్పోతున్నట్టే లెఖ్ఖనా. ?
*****
అమ్మ. . రజియా జ్ఞాపకమొచ్చింది ఉషకు. అమ్మ జ్ఞాపకంతోపాటే ఆపుకోలేని దుఃఖం.
తను ఎదుగుతూ. . ఇంకా ఇంకా ఎదుగుతూ పైకి వెళ్తున్నకొద్దీ. . ” అమ్మా. . రా నా దగ్గరకు. . నాతో. . నాతోపాటే ఉండిపోవమ్మా. . అమ్మా రజియా. . నా దేవత అమ్మా. . రా వచ్చి నా తలను నీ ఒడిలోకి తీసుకుని. . నన్నొక్కసారి నీ పరిష్వంగంలో. . నీ అమృతహస్తాలతో, ”
కాని అమ్మ రాలేదు. చనిపోయిన తమ్ముడు షకీల్ జ్ఞాపకాల్లో కనలిపోతూ, చావక ఇంకా మిగిలి ఉన్న నాన్న లక్ష్మణ్ తో . . అదే తోపుడు బండి. అదే జీవితం. అమ్మది.
అసలు జీవితం ఏమిటి. ?
బిగ్గరగా రైలు కేక. భయంకరంగా. వికృతంగా.
అసలు తనిక్కడిలా కూర్చున్నట్టు ఎవరికీ తెలియదు. తెలిస్తే. క్షణాల్లో ఇసుకపోస్తే రాలనంతమంది అభిమానులు చొచ్చుకొస్తారు.
ఒక అంతర్జాతీయ స్థాయి గాయనిప్పుడు. . ఉష.
కాని. . కాని,
లేచి. . ఉష శాలువాను శరీరం చుట్టూ సవరించుకుని,
ఎ-వన్. . కంపార్ట్ మెంట్. . తమిళ్ నాడు ఎక్స్ ప్రెస్. . లో. . ముప్పది రెండో నంబర్.
కిటికీలోనుండి బయటకు చూస్తూండగానే రైలు మెల్లగా కదుల్తూ. . బయటంతా చీకటి. నల్లగా.
కొద్ది నిముషాల్లోనే ఢిల్లీ మహానగరం కనుమరుగౌతూ,
‘ విజయవాడలో దిగగానే. . పరుగు పరుగున అమ్మ దగ్గరికి పరుగెత్తి. . చుట్టుకుపోయి. . . అమ్మ. . అమ్మ. . రజియా. . అమ్మ. , ’
ఎందుకో చటుక్కున ఉష చేయి తనకు అత్యంత ప్రీతిపాత్రమైన ముఖేశ్ పాటను వింటానికి టచ్ ఫోన్ తెరను తడిమింది.
” జుబాపే దర్ద్ బరీ దాస్ తా చలీ ఆయీ
బహార్ ఆనేసే పహలే ఖిజా చలీ ఆయీ. . ” స్వర ఝరి అది. . గాలిలో తేలుతూ.
ఒక మహాద్భుత విషాద గీతంలో ఎక్కడని వెదుక్కుంటావు. . పోగొట్టుకున్న హృదయాన్ని. ?
రైలు వేగాన్ని పుంజుకుంటోంది చీకట్లో.                                                      
*****
రచన: మణి గోవిందరాజుల 
  “రంగా! అడ్రెస్ షేర్ చెయ్యవే… మేము రడీగా ఉన్నాము. మీ ఇంటికే బ్రేక్ ఫాస్ట్ కి వస్తున్నాము. నిన్న నీ మనవరాలిని చూసినప్పటినుండీ నా మనసంతా అమ్మాయి మీదే ఉన్నది. ఏమైనా సరే ఆ సంగతి తేల్చుకోవడానికే వస్తున్నాను, నా మనవడిని తీసుకుని…” అవతలనుండి పెద్దగా వినపడ్డ మాటలకు మత్తు పూర్తిగా వదిలింది. టైము చూస్తే ఇంకా ఆరు కూడా కాలేదు.
 “ఒసే! సువ్వీ… బుద్ది ఉందటే? పొద్దున్నే తయారయ్యావు? కాస్తాగు. నేను లేచి మొహం అదీ అయ్యాక మా కోడలితో అడ్రెస్ షేర్ చేయిస్తాను. అయినా ఇంకా పిల్లలు కూడా లేవలేదు. ఎనిమిది తర్వాత బయల్దేరు. టిఫిన్ ఇక్కడే చేద్దురు గాని!” కోప్పడుతూనే ప్రోగ్రాం చెప్పింది.
 “ఓయ్! రంగా… మగపిల్లాడివాళ్ళం. కాస్తంతన్నా మర్యాద లేకపోగా తిడతున్నావ్, ఏమొచ్చిందే?” లబ లబ లాడింది సువర్చల.
 “నువు మగ పిల్లాడి తరపు అయితే నేను ఆడపిల్ల వాళ్ళం. కాలం మారింది. నువే నేర్చుకో మర్యాద” నవ్వుతూ తిప్పికొట్టింది. “సరేలే… మనకెప్పుడూ ఉండేదే కాని నేను ఫోన్ చేసాక రా” చెప్పి ఫోన్ ఆఫ్ చేసింది.
 “దీని ఫోన్ చల్లంగుండ. కరదర్శనం కూడా చేసుకోలేదు” అనుకుంటూ రెండు చేతుల్నీ దగ్గరికి చేర్చి విప్పిన దోసిటను కళ్ళకద్దుకుని “కరాగ్రే వసతే లక్ష్మీ! కరమధ్యే సరస్వతీ! కరమూలే స్థితా గౌరీ ! ప్రభాతే కరదర్శనం” శ్లోకం చదువుకుని చేతులను కళ్ళకద్దుకుంది. “సముద్ర వసనే దేవీ పర్వతస్తవ మండలే! విష్ట్నుపత్నీ నమస్తుభ్యం పాదస్పర్శం క్షమస్వమే” మంచం దిగబోతూ ప్రభాత భూమి శ్లోకం చదువుకుని, వంగి భూమిని కళ్ళకద్దుకుని కాలు కిందపెట్టింది.
 బామ్మ మాటలకు మెలకువ వచ్చి బామ్మ చేసేవన్నీ గమనిస్తున్న ఆర్తీ, కార్తీ “ఎందుకు బామ్మా, రోజూ అలా చేస్తావు?” కుతూహలంగా అడిగారు.
 పిల్లలు ఏదన్నా కుతూహలంగా అడిగినప్పుడు అప్పుడే చెప్పకపోతే ఇక ఆ తర్వాత వాళ్ళకు అడగాలనీ, మనకు చెప్పాలనీ గుర్తుండదు. అందుకే లేచే ప్రతిపాదనను వాయిదా వేసుకుని ఇద్దర్నీ దగ్గరికి తీసుకున్నది.
 “ఆర్తీ, కార్తీ… అరచేతిలో దేవుళ్ళందరూ కొలువై ఉంటారు, అని మన పెద్దలు చెప్తారు. లేవగానే మనమొహం అద్దంలో చూసుకున్నా, లేక ఇంకా ఎవరినన్నా చూసినా ఆ రోజు జరిగే శుభాశుభాలకు వాళ్ళో, మనమో బాధ్యులనుకుంటాము”
 “అవునవును… అమ్మ ఎప్పుడన్నా షాపింగ్ సరిగా కాకపోతే ‘ఈ రోజు ఎవరి మొహం చూసానో’ అంటుంది. నాన్న వెంటనే ‘నీ మొహమే అద్దంలో చూసుకుని ఉంటావు’ అంటారు. అందుకేనేమో” కిసుక్కున నవ్వుతూ అన్నది ఆర్తి.
 నవ్వింది బామ్మ. “అవన్నీ సరదాగా అనుకునేవి. అరచేతి వేళ్ళ అంచుల మీద లక్ష్మీదేవి, అరచేతి మధ్యలో సరస్వతీ దేవి, అరచేతి మూలలో అంటే బొటనవేలికింద ఎత్తుగా ఉన్నదే అక్కడ గౌరీదేవి తిష్ఠ వేసుకుని కూర్చుని ఉంటారని మన నమ్మకం.
 “అందుకే మన చేతిలో ఉన్న దేవతలకు వందనం చేసి అరచేతిని కళ్ళకద్దుకుంటే అంతా శుభమే జరుగుతుంది అన్న పాజిటివ్ ఆలోచన మన మనస్సులో ఉండిపోతుంది. ఆ రోజంతా హాయిగా గడిచిపోతుంది. అందుకని చేతులను కళ్లకద్దుకుంటూ ఆ శ్లోకం చదువుకోవాలి” చెప్పింది బామ్మ.
 “బాగుంది… బాగుంది… మేము కూడా నేర్చుకుంటాము. మరి భూమికి దండం పెట్టావెందుకు? అడిగాడు కార్తి.
 “భూమాత అంటే విష్ట్నుమూర్తి భార్య. అంటే మనందరమూ కొల్చుకోవలసిన దేవత. అందుకని పొద్దున్న లేస్తూనే ‘అమ్మా! నమస్కారములతో నిన్ను ప్రార్థించుచున్నాను… నిన్ను నా కాళ్ళతో అపవిత్రం చేస్తున్నందుకు నన్ను క్షమించు తల్లీ’ అని ప్రార్థన చేసుకుని కాలు కిందపెట్టాలి. అది మనం ఆ దేవతలకు ఇచ్చే గౌరవం అన్నమాట.”
 “ఇదికూడా బాగుంది. మేము కూడా అలానే చేస్తాము బామ్మా, మాకు నేర్పించు!”చెప్పారు ఇద్దరూ.
 “మీ నాన్నకూ, అక్కకూ కూడా నేర్పించానురా… ఇద్దరూ కొన్నాళ్ళు చేసి మానేసారు. మీరు కూడా అలానే చేస్తారా?” అడిగింది.
 “లేదు బామ్మా! నిజ్జంగా మేము రోజూ చేస్తాము. నేర్పించు… నేర్పించు” ఉత్సాహపడ్డారు ఇద్దరూ.
 వీళ్ల హడావుడికి నిద్ర లేచిన ధృతి ఆ మాటలు విని “సారీ! బామ్మా… ఇకనుండి నేను కూడా వీళ్ళతో చేస్తాను. ప్రామిస్” అన్నది.
 “పోవే… నువ్వూ నీ మాటలు… ఇప్పటివరకే. ఇప్పటికే కొన్ని వందలసార్లు ప్రామిస్ చేసావు” వెక్కిరించింది.
 “నిజ్జం బామ్మా… ఈ సారి నేను వాళ్ళతో కూడా ప్రాక్టీస్ చేయిస్తాను… ప్లీప్లీప్లీ… ప్లీజ్ బామ్మా!”కాళ్ళు పట్టుకుంటున్నట్లుగా యాక్షన్ చేసింది. ఆర్తీ కార్తీ పగలబడి నవ్వారు. వాళ్ళకు అక్క ఏది చేసినా అపురూపమే.
 తానుకూడా నవ్వి ధృతి నెత్తిమీద ఒక మొట్టికాయవేసింది బామ్మ. తర్వాత ఒకసారి వాళ్ళతో చదివించి బయటికి వచ్చింది.
 అప్పటికే లేచి డికాక్షన్ వేస్తున్న పూర్ణిమ అత్తగారిని చూసి నవ్వింది. “మొహం కడుక్కొని రండి అత్తయ్యా. ఫ్రెష్ గా డికాక్షన్ రడీ” చెప్పింది.
 “ఇప్పుడు మా ఫ్రెండు సువర్చల, నిన్న చెప్పానే వాళ్ళు వస్తామన్నారు. నంబరిస్తాను. వాళ్ళకు అడ్రెస్ షేర్ చెయ్యాలట” కోడలిచ్చిన కాఫీ అందుకుని డైనింగ్ టేబుల్ దగ్గర కూర్చుంటూ చెప్పింది.
 ఉలిక్కిపడింది పూర్ణిమ. “ఇప్పుడా? ఇంతపొద్దున్నే?” ఆశ్చర్యంగా అడిగింది.
 “ఇంకా పొద్దున్నే వస్తామన్నారు. నేనే అరిచి ఆపేసాను. దానికి మన ధృతి బాగా నచ్చిందట. రాత్రి సరిగా నిద్ర కూడా పోయుండదు. అందుకని లేవగానే అడగడానికి వస్తున్నామని ఫోన్ చేసింది” కాఫీ ఒక గుటక వేసి “అబ్బ! సూపరుందే కాఫీ!” అన్నది.
 “అదేంటత్తయ్యా? అదింకా డిగ్రీ చదువుతున్నది. చదువు పూర్తికాకుండానే పెళ్ళా?” ఆశ్చర్యంగా, కోపం బయటపడనీయకుండా అడిగింది.
 కనబడనీయలేదని పూర్ణిమ అనుకున్నా అనుభవశాలికి అర్థం కాదా? “లేదు లేవే? వాళ్ళకేమన్నా మనం మాట ఇచ్చామా? వస్తామన్నారు… సరే రమ్మన్నాను. టిఫిన్ తిని వెళ్ళిపోతారు. కంగారుపడకు” భరోసా ఇచ్చింది.
 “హమ్మయ్య!” మనసులోనే అనుకున్నది. “ఇడ్లీ పిండి ఉన్నది. బాగా టమాటాలు, ఉల్లిపాయలు వేసి రవ్వ తిప్పుతాను. చట్నీ, సాంబార్, పొళ్ళు ఉన్నాయి. సరిపోతాయాండి? ఇంకా ఏమన్నా ఐడియా ఇవ్వండి”
 “సరిపోతాయిలే… నిన్న చేసిన గులాబ్ జామూన్స్ ఉన్నాయిగా?”
 “అవా? ఎప్పుడో ఖాళీ చేసారు. సేమ్యా పాయసం చేస్తాను”
 “చాల్లే! నేను స్నానం చేసి వస్తాను” లేచి వెళ్ళిపోయింది బామ్మ.
 “అమ్మా!” పిలుస్తూ ముగ్గురు పిల్లలూ వచ్చారు. వాళ్ళకు కావాల్సినవి ఇచ్చి “ధృతీ! నిన్న మీకు మాల్ లో కలిసిన వాళ్ళు ఇప్పుడు వస్తున్నారట. వాళ్ళకు బామ్మ ఫోన్ నుండి లొకేషన్ షేర్ చెయ్యి”
 “ఇంత పొద్దున్నేనా?”
 “అవును. మళ్ళీ వాళ్ళు వెళ్ళిపోతారట. బామ్మ ఫ్రెండ్ కదా? నాన్న కూడా చిన్నప్పటినుండి తెలుసు కదా? చూట్టానికి వస్తున్నారు, బ్రేక్ ఫాస్ట్ చేసి వెళ్ళిపోతారట. నాన్నను కూడా లేపి చెప్పు” అసలు సంగతి చెప్పలేదు పూర్ణిమ, అప్పుడు చూసుకోవచ్చులే అని
 “సరేలే! పదండ్రా… మనం స్నానాలు చేద్దాము” పిల్లల్ని తీసుకుని తమ రూం వేపు వెళ్తూ “ఆర్తమ్మ… రేయ్ కార్తీ నాన్నను లేపి మీరు స్నానానికి రండి. ఈ లోపు నేను చేసేస్తాను” వాళ్ళను తండ్రి రూం లోకి పంపి తన రూం కి వెళ్ళింది ధృతి.
 “రండాంటీ… బాగున్నారా? చాలా ఏళ్ళయింది, మిమ్మల్ని చూసి” లోపలికి ఆహ్వానిస్తూ చెప్పాడు దినేష్.
 “అవును దినేష్, మా అమ్మాయి పెళ్ళిలోనే నిన్ను చూట్టం. అబ్బో! ఆ తర్వాత జీవితం చాలా మలుపులు తిరిగిందిలే. ఇదిగో ఇప్పుడు వీళ్ళతోనే అమెరికాలో ఉంటున్నాను. వీడు నా మనవడు కిశోర్” పక్కనే ఉన్న మనవడిని చూపిస్తూ అన్నది సువర్చల.
 అతన్ని చూస్తూనే విభ్రాంతికి గురయ్యాడు దినేష్. మగవాళ్ళల్లో అంత అందం ఉంటుందని ఎవరన్నా చెప్తే నమ్మేవాడు కాదు. కాని ‘ఇదిగో మగవాళ్ళ అందం ఇలా ఉంటుంది’ అని చూపించటానికి ఇతను ఉన్నాడు అనిపించింది.
 “నమస్తే అంకుల్” కొద్దిగా వంగి పాదాలు నమస్కారం పెడుతున్నట్లుగా అన్నాడు కిశోర్.
 “రా! బాబూ… కూర్చో. ఆంటీ కూర్చోండి. ఏమోయ్! పూర్ణా… ఆంటీ వాళ్ళొచ్చారు” లోపలికి చూస్తూ కేకేసాడు.
 “వస్తున్నానండీ!” అంటూనే లోపల్నుండి వచ్చింది పూర్ణ. వస్తూనే ఎదురుగుండా కాలు మీద కాలు వేసుకుని కూర్చున్న కిశోర్ ని చూస్తూనే, రకరకాల భావాలు మదిలో మెదులుతుండగా, మాటలు రానట్లుగా ఉండిపోయింది.
 “ఏమ్మా! బాగున్నావా? నిన్ను నీ పెళ్ళిలో చూడటమే. మళ్ళీ ఇప్పుడే చూట్టం”
 “అబ్బా! అమ్మమ్మా… నిన్నటినుండీ ఇదేమాట వినీ వినీ బోర్ కొట్టింది. నమస్తే ఆంటీ. మా అమ్మమ్మ రాత్రంతా నన్ను నిద్ర పోనివ్వలేదు. తెల్లారేసరికి రడీ అయిపోయింది” నవ్వుతూ అన్నాడు కిశోర్.
 “అప్పుడే పెళ్ళా” అని తాను అత్తగారితో అన్న మాటలు మర్చిపోయింది పూర్ణ. “అబ్బ! ధృతికి సరిజోడు” అనుకుంది పూర్ణ.
 “మా రంగడేడి?” నవ్వుతూ అడుగుతూనే లోపలికి వెళ్ళడానికి లేచింది సువర్చల.
 “కూచో… కూచో… వస్తున్నా… పొద్దున్న పొద్దున్నే తినడానికి వస్తున్నానంటివి. మరి నీ కోసం స్పెషల్స్ చేయొద్దూ? ఆ ప్రయత్నంలోనే ఉన్నాను” నవ్వుతూ బయటికొచ్చింది బామ్మ.
 “అమ్మా! పూర్ణమ్మా… రక్షించు తల్లీ… అన్నపూర్ణమ్మ తల్లీ… మీ అత్తగారి బారి నుండి రక్షించు తల్లీ” భయంగా అన్నట్లుగా యాక్షన్ చేసింది.
 “పోవే… రుచి చూసి అదుర్స్ అంటావ్. ఎందుకంటే మా కోడలు చేసింది కాబట్టి”
 “హమ్మయ్య బతికించావ్. ఏదీ మా మనవరాలు?” అటూ ఇటూ చూస్తూ అడిగింది.
 “వస్తార్లే ఇంకా ఏంటి సంగతులు” స్నేహితురాలి పక్కన కూర్చుంటూ అడిగింది.
 “బామ్మా! నిన్నటినుండి నా ప్రాణం తీసింది మా అమ్మమ్మ. నన్ను సరిగా నిద్ర కూడా పోనివ్వలేదు” స్వచ్ఛంగా నవ్వుతూ అంటున్న కిశోర్ ని పరిశీలనగా చూసింది. అతనికి ఏమీ చెప్పకుండా తీసుకుని వచ్చిందని అనిపించింది.
 “మీ అమ్మ పెళ్ళికి ముందరివరకు మా స్నేహం వయసు నలభై ఏళ్ళు. పిల్లల పెళ్ళిళ్ళయ్యాక దారులు వేరయ్యాయి. ఇప్పుడై అయినా కలుసుకున్నందుకు చాలా సంతోషంగా ఉన్నది. నువ్వుండి తీసుకొచ్చావు. ఇంకా సంతోషం. రావే మనం లోపలికి వెళ్దాము. వాళ్ళు మాట్లాడుకుంటూ ఉంటారు” చెప్తూ సువర్చలని డైనింగ్ హాల్లోకి తీసుకెళ్ళింది బామ్మ.
 “ఏమి చేస్తున్నావు బాబూ?” అడిగాడు దినేష్. దినేష్ కి మరీ మరీ నచ్చుతున్నాడు కిశోర్. మాటా, మర్యాదా, చక్కటి చిరునవ్వూ… పెర్ఫెక్ట్ పెళ్ళికొడుకు.. మనసులో అనుకున్నాడు. నిన్న తల్లి చెప్పిన మాట మనసులో మెదిలింది.
 “ఎంబీయే అయిపోయిందండీ. జాబ్ వచ్చింది. కానీ ఇక్కడ ఒకసారి అందర్నీ చూపించమని మా అమ్మమ్మ అడిగింది. అందుకని అందరం వచ్చాము. ఇంకో వారంలో టూర్ అయిపోతుంది. రేపు బెంగళూరు వెళ్తున్నాము. అందుకని ఈ రోజంతా మీతో ఉంటానని అన్నది. నాకు వేరే ఫ్రెండ్ తో పదింటికి అప్పాయింట్ మెంట్ ఉన్నది. ఇప్పుడెళ్ళి, సాయంత్రం వచ్చి అమ్మమ్మను తీసుకెళ్తాను” వివరంగా ప్రోగ్రాం చెప్పాడు కిశోర్.
 “హై కిశోర్, హౌ ఆర్ యూ?” పలకరిస్తూ హాల్లోకి వచ్చింది ధృతి.
 “హై ధృతీ. హౌ ఆర్ యూ?” తనూ పలకరించాడు కిశోర్. ఇద్దరూ కాలేజీ ముచ్చట్లలో ముణిగిపోయారు.
 లేత గోధుమరంగు చుడీదార్ మీద ఎర్రటి చున్నీ వేసుకుంది. చెవులకు లోలాకులు, నుదుటిన చిన్న బొట్టు, చేతులకు ఒక్కో గుండ్రటి గాజు. పెదాలకు లిప్ స్టిక్ లేదు. కళ్ళకు మస్కారా లేదు. ఎటువంటి మేకప్ లేకుండానే అందం వెల్లి విరుస్తున్నది ధృతిలో.
 కిశోర్, ధృతిల సంభాషణ చాలా సహజంగా ఎన్నో రోజులనుండి తెలిసిన స్నేహితులు మాట్లాడుకున్నట్లుగా ఉన్నది. అమెరికాలోని యూనివర్శిటీల గురించి అడుగుతూ, ఎలా అప్ప్లై చేసుకోవాలో అడిగింది ధృతి. అన్నిటి గురించీ చక్కగా చెప్పాడు కిశోర్.
 ఇప్పటి వరకు ఏ మగవాడైనా తనను చూడగానే ఒక రకమైన మెచ్చుకోలుతో చూసారు. ఫస్ట్ టైం ఒక మగాడు తనని ఒక ఫ్రెండ్ లా చూసి మాట్లాడ్డము చాలా నచ్చింది ధృతికి. అందుకే తాను కూడా ఫ్రీగా ఉన్నది.
 “ఏమర్రా! టిఫిన్ చేద్దాము రండి!” లోపల్నుండి కేకేసింది బామ్మ.
 “అమ్మమ్మా! నేను మళ్ళీ సాయంత్రం అయిదుకి వస్తాను. వచ్చేముందు ఫోన్ చేస్తాను బయటికి వచ్చేయ్. మనం ఆరింటికి మామా వాళ్ళింటికి వెళ్ళాలి గుర్తుంది కదా?” చేయి కడుక్కుని టిష్యూ తో మూతి అద్దుకుంటూ చెప్పాడు కిశోర్.
 “ఆంటీ ఎక్సలెంట్ ఫుడ్. రియల్లీ ఎంజాయ్డ్. బై ఆల్. బై ఆర్తీ, కార్తీ” అందరికీ చెప్పి సెలవు తీసుకున్నాడు కిశోర్.
 కొద్దిసేపు మాట్లాడి “అమ్మా! స్పెషల్ క్లాస్ ఉన్నది. నేను కూడా వెళ్తాను. వెళ్ళొస్తాను బామ్మా, అమ్మమ్మా!” ఇద్దరికీ చెప్పి బ్యాగ్ అందుకుని బయటికి వచ్చి స్కూటీ స్టార్ట్ చేసింది ధృతి.
 “దినేష్! ముసుగులో గుద్దులాట ఎందుకు? నేనొచ్చింది మా కిశోర్ కి మీ ధృతిని ఇమ్మని అడగడానికి. నేనూ… ఏదైనా సూటిగానే అడుగుతాను. ఇక మా వివరాలంటావా? కిశోర్ కాక ఇంకోడున్నాడు. వాడిప్పుడు అండర్ గ్రాడ్యుయేషన్ చేస్తున్నాడు. మా అల్లుడు, కూతురు అక్కడికెళ్ళాక బాగా సంపాదించారు. అక్కడో రెండు మూడిళ్ళే కాక ఇక్కడ కూడా ఆస్తులున్నాయి. పెద్దగా ఎందులోనూ జోక్యం చేసుకోని తత్వం నా కూతురిది, అల్లుడిది”చెప్పింది సువర్చల.
 పూర్ణిమ, దినేష్ లిద్దరూ మనసులో సంతోషపడిపోయారు. అదృష్టం కాళ్ళ దగ్గరకి వచ్చింది అనిపించింది.
 “ఇంకో మాట. అమ్మాయి చదువు కాలేదని వద్దనుకోవద్దు. చదువు అయ్యాకే పెళ్ళి చేద్దాము. నా మనవడు అని చెప్పటం కాదు కాని , అందగాడే కాక చాలా బుద్ధిమంతుడు. అత్త, మామ పోరుండదు. నీ సంగతి నాకు చిన్నప్పటినుండీ తెలిసిందే…”
 నిశ్శబ్దంగా ఆమె చెప్పేది విన్నారు ఇద్దరూ. ఆర్తీ కార్తీ బయట ఆడుకోవటానికి వెళ్ళారు. శివా కూడ హాల్లో ఓ పక్కన కూర్చున్నాడు.
 “ఏమంటావు రంగా?” స్నేహితురాలిని అడిగింది సువర్చల.
 “నువు ఇప్పుడే కదా చెప్పావు. వాళ్ళను ఆలోచించుకోనివ్వు. ముఖ్యంగా మా ధృతి స్వతంత్ర భావాలున్న పిల్ల. దాని అభిప్రాయం కూడా కనుక్కోవాలి కదా?”
 “కనుక్కోండి. కనుక్కున్నాకే చెప్పండి. నా కూతురిలా చూసుకుంటాను. ప్రపంచంలోకెల్లా అదృష్టవంతురాలవుతుంది నీ బిడ్డ. ఈ మొత్తం బాధ్యత నాకే ఇచ్చారు నా అల్లుడూ, కూతురూను. అందుకే నేను ఇంతగా పాకులాడుతున్నాను…”
 అప్పటివరకు మనసులో ఉన్న సందేహం తీరింది ఇద్దరికీ.
 “అయినా సరే ఆంటీ! ధృతిని అడిగాకే మీకు ఏ సంగతీ చెప్పగలను. పైగా కిశోర్ తో మీరింకా చెప్పినట్లు లేరు. అతని అభిప్రాయం కూడా మీరు కనుక్కోవాలి కదా? తీరా మేము ఒప్పుకున్నాకా ఆ అబ్బాయి నో అంటే బాగుండదు కదా ఆంటీ?”
 “లేదు దినేష్, నేను వాడితో చెప్పాను”
 “చెప్పాను అంటున్నారు. ఒప్పుకున్నాడా కిశోర్”
 “ఒప్పుకోకపోతే ఇక్కడిదాకా ఎలా వస్తాడు? వాడితో చెప్పాకే వాణ్ణి తీసుకుని వచ్చాను” కాని ఈ సారి ఆమె మాటల్లో కొద్దిగా కంగారు ధ్వనించింది.
 “ఏదైనా ఆంటీ! మీరు ఖచ్చితంగా ఏ సంగతీ చెప్పేవరకు నేను మా అమ్మాయిని అడగలేను. మీరు చెప్పినట్లుగా కిశోర్ ని పెళ్ళి చేసుకున్నవాళ్ళు అదృష్టవంతులవొచ్చు. కాని చదువు తప్ప వేరే ప్రపంచం లేనట్లుగా ఉన్న నా కూతురికి ఆశలు కల్పించలేను కదా? కాని మీకు అవునన్నా కాదన్న పెద్ద డిఫరెన్స్ ఉండదు. ఏమనుకోకండి ఆంటీ” ఆ అబ్బాయి ఎంత నచ్చినా ప్రాక్టికల్ గా ఆలోచించాడు దినేష్.
 ఎవ్వరూ గమనించలేదు కాని సువర్చల పడ్డ కంగారు శివ దృష్టిలో పడింది. ఆలోచనగా తల పంకించాడు.
 సాయంత్రం వరకు సరదాగా పూర్వపు కబుర్లన్నీ చెప్పుకున్నారు స్నేహితురాళ్ళిద్దరూ. మధ్య మధ్య కాఫీలూ, స్నాక్స్ మామూలే. కూతురికున్న ఆస్తుల వివరాలన్నీ చెప్పింది సువర్చల. విని ఊర్కున్నదే కాని ఆహా, ఓహో అనలేదు బామ్మ.
 అమెరికా కబుర్లన్నీ కుతూహలంగా విన్నారు ఆర్తీ కార్తీ. సాయంకాలం అవుతూనే టైం ప్రకారం వచ్చాడు కిశోర్. వచ్చేముందే ఫోన్ చేయటం వల్ల మళ్ళీ ఒకసారి అందరికీ చెప్పి బయటికి వచ్చింది సువర్చల. అందరూ బై బై చెప్తుండగా కారు కదిలింది.
 **********************
 “హేయ్! ధృతీ ఇంత లేట్ గా వచ్చావేంటి?” అప్పటిదాకా చూసిన ఎదురుచూపులు ఫలించినట్లుగా ఎదురొచ్చాడు విశ్వ.
 “ఏమి చెప్పమంటావ్? నిన్న మాల్ లో కలిసిందే ఆవిడ, వాళ్ళ మనవడు పొద్దున్నే తయారయ్యారు. ఆవిడ ఇంకా ఇంట్లోనే ఉన్నది. నేను స్పెషల్ క్లాస్ ఉందని వచ్చేసాను” స్కూటీ పార్క్ చేస్తూ చెప్పింది.
 ఉలిక్కిపడ్డాడు విశ్వ. ‘ఏంటీ!! ఆవిడ వచ్చిందా? నేను అనుకుంటూనే ఉన్నాను…” నాలిక్కరుచుకున్నాడు
“నువ్వనుకున్నావా? ఏమని?” ఆశ్చర్యంగా అడిగింది.
 “అదే నిన్న నీ నంబరు తీసుకుంది కదా? మీ ఇంటికి వస్తుందని అనుకున్నాను” సర్దుకున్నాడు.
 కొద్దిగా టీజ్ చేద్దామనిపించింది. “ఎందుకొచ్చారో తెలుసా? నన్ను వాళ్లమనవడిని చేసుకొమ్మని అడగడానికి” కళ్ళల్లో చిలిపితనం చిందులేసింది.
 “నువ్వేమన్నావు?” అదేదీ గమనించే స్థితిలో లేడు విశ్వ. అందుకే ఆతృతగా అడిగాడు.
 “నేనా? నేనేమంటాను? మీ ఇష్టం నాన్నా అని చెప్పేసి వచ్చాను” పెదవులు చిరునవ్వుతో విచ్చుకున్నాయి.
 పురుషుని కళ్లల్లోని భావం , అది ప్రేమా, కామమా, మోహమా అనేది ఆడపిల్లలు ఇట్టే గమనిస్తారు. దానిని బట్టే వాళ్ళను గౌరవిస్తారు.
 మొదటినుండీ తనను విశ్వ చూసే చూపుల్లో ఆరాధనే తప్ప ఎన్నడు అతి కనపడలేదు. హద్దులు మీరని అతని ఆరాధన గౌరవాన్ని ఇస్తున్నది ధృతి ఆలోచనల్లో. అందుకే విశ్వ ఆతృతని ఎంజాయ్ చేస్తున్నది.
 ప్రతి సంవత్సరం కష్టంగా ఉన్న సబ్జెక్ట్స్ జూనియర్స్ కి చెప్పటం అలవాటు విశ్వకి. అతనికి సాయంగా ఫ్రెండ్స్ అందరూ కూడా వస్తారు. ఈ రోజు అలా అనుకునే క్లాస్ పెట్టుకున్నారు.
 సాయంత్రం ధృతి ఇంటికొచ్చేప్పటికి సువర్చలా వాళ్ళు వెళ్ళిపోయారు.
   ******************
