రచన: ప్రభావతి పూసపాటి                                               
“అయ్యా!ఈ ఆశీర్వచనంతో మీ అన్నగారి కార్యక్రమాలన్నీ సక్రమంగా పూర్తి అయినట్లే ” అని పార్వతీశం ముగ్గురు కొడుకుల తలల మీద అక్షింతలు వేసి,  శేషగిరి గారు ఇచ్చిన సంభవనాతీసుకొని శాస్త్రిగారు వెళ్లిపోయారు.   గేట్ వరకు సాగనంపడానికి వచ్చిన శేషగిరి వీధి అరుగు మీద చతికిలపడిపోయారు .  అన్న గారితో గడిచిన కాలంఅంతా సినిమా రీలులా మదిలోమెదిలింది .  పార్వతీశం,  శేషగిరి పేరుకి అన్నదమ్ములే ఐన ఒకే ప్రాణం గాపెరిగారు.  ఇద్దరికీ ఆరు నెలల తేడా తో పెళ్లిళ్లు జరిగాయి.  కాంతం,  సుభద్ర ఇంచుమించు ఒకే సమయంలో కాపురానికి వచ్చారు.  కాంతం కొంచెం కలిగినవారి ఏకైక సంతానం.  విపరీతమైన గారం వలన,  మొండితనం,  సోమరితనంతో పాటు పెద్దగా చదువు కూడా అబ్బలేదు.  సుభద్ర నలుగురు ఆడ సంతానం లో ఆఖరుది.  మంచితనం,  కలివిడితనం వలన అత్తగారికి చేదోడు వాదోడుగా వుంటూ తనఇద్దరు కొడుకులు ,  కూతురితో పాటు కాంతంగారి ముగ్గురు కొడుకులని కూడా ఆప్యాయంగా పెంచి పెద్ద చేసింది.  ఇదే అదనుగా కాంతం ఏఏ విషయాలు తనకు పట్టనట్టు,  తనకి సంబంధం లేదు అన్నట్టు వుంటూ ఎవరైనా ఏమైనా అడిగితె “నాకు తెలియదు,  నాకు చేతకాదు,  నేను చెయ్యలేను “ఈ మూడు సాకులు చెపుతూ తన సంసారం మొత్తం అత్తగారు,  తోటికోడలి సహాయం తో గడిపేసింది.  పార్వతీశం గారు ఎన్నోసార్లు కాంతం మనం విత్తనాల్ని నాటినంతా మాత్రాన సరిపోదు ,  వాటిని దగ్గరుండి సంరక్షిస్తానే ,  ఎదగడానికి సహకరిస్తేనే అవి వృక్షాలుగా ఎదిగి మనకి ఫలాలు ఇస్తాయి అంటే మొక్కలగురించి నాకేమి తెలియదు,  నేను నీరు పోయలేను,  సంరిక్షించటం నాకు చేతకాదు అని నీ తీరు నువ్వు మార్చుకోక పొతే మనకి చెట్లు చేతికి అందిరావు అని అంటూ ఉండేవారు.  పార్వతీశంగారు ఎంత మార్చాలని ప్రయత్నించినా ఘర్షణ తప్పించి ప్రయోజనం సూన్యం.   తల్లి ప్రమేయం లేకపోయినా పిల్లలు ముగ్గురు బామ్మా,  పిన్ని సంరక్షణలో చక్కగా ఎదిగి,  మంచి చదువులు చదివి ,  చక్కని పిల్లలతో పెళ్లిళ్లు కుదిరి జీవితంలో బాగా స్థిరపడ్డారు.  కోడళ్ళు కూడా మామగారిమీదున్న గౌరవంతో వస్తుపోతూనే వున్నారు,  ఇప్పుడు వొదిన పరిస్థితి ఎలా ఉంటుందో .  .  .
         “ఇక్కడే కూర్చుండిపోయావేమి నాన్న ” కూతురి పలకరింపు తో ఆలోచనలనుంచి తేరుకొని “ఏమి లేదమ్మా !పెద్దమ్మ ఏమి చేస్తోంది అంటూ ఇంట్లోకి వచ్చారు.
       పిల్లలందరూ సుభద్ర చుట్టూచేరి కబుర్లు చెప్పుకొంటున్నారు,  బామ్మా బామ్మా అంటూ కొంగు పట్టుకొని ఆడుతున్న మనవలకి అన్నం పెడుతోంది ,  కాంతం వాళ్ళెవ్వరితోటి తనకి సంబంధం లేదు అన్నట్టు గోడకి చేరగిలబడి కన్నులు మూసుకుని కూర్చుంది.
     కన్నులు మూసుకోందే కానీ మనసు లో పరిపరి విధాలుగా ఆలోచిస్తోంది,  ఇప్పుడు పిల్లలు మాతో రమ్మంటే,  కాదు మాతోనే రావాలని పట్టుపడతారు తాను కొంచెం బెట్టుచూపించి ,  ముగ్గురిలో ఎవరి దగ్గర సౌఖ్యం గా ఉంటుందో బేరీజు వేసుకొని ,  వాళ్లతో బ్రతిమాలించుకొని అప్పుడు నిర్ణయం చెపుతాను,  ఎక్కడికి వెళ్లినా నా మూడు సాకులు ఎలాగూ వున్నాయి కదా వాటితో శేష జీవితం గడిపేయవచ్చు అనుకొంది.
    “అమ్మని మాతో తీసుకువెళ్లాలని అనుకోవటం లేదు బాబాయ్ “పెద్దకొడుకు శ్రీధర్ గొంతు విని ఉలిక్కిపడి కళ్ళు తెరిచింది కాంతం .
    అలాగా !చాలా ప్రశాంతంగా ఇలాంటి జవాబే వస్తుంది అన్నంత ధీమా తో నెమ్మదిగా బదులిచ్చారు శేషగిరి.
 పిన్ని కొంగుతో చెయ్యి తుడుచుకొంటూ వస్తూ “భవాని తో నన్ను ఒకసారి మాట్లాడమంటావా”అంది.
   వద్దు పిన్ని !ఈ ఆలోచన నాది ,  భవానిది కాదు.  భవానిగురించి నీకు తెలుసు కదా పిన్ని అన్ని విషయాలలోనూ సర్దుకొంటుంది,  పక్కవారి మనసెరిగి ప్రవర్తిస్తూ ఉంటుంది,  తనవల్లనేమో ఇన్నాళ్లు కనీసం ఇక్కడికి  రాగలిగాము.  అమ్మని తీసుకొని వస్తానంటే వద్దు అని అనడు కానీ తన మంచితనం ఆసరాగా తీసుకొని తనని ఇంకా కష్ట పెట్టడం నాకు ఇష్టం లేదు.
    నీకు గుర్తు ఉందా పిన్ని!భవాని కి నెలలు నిండి ,  కానుపు కష్టం అవుతుందేమో ,  తోడుగా ఒకరువుండి కంప్లీట్ బెడ్ రెస్ట్ ఉండాలి అని డాక్టర్ చెప్పాడు అని అమ్మ దగ్గరికి వచ్చి ఎప్పుడు ఏది అడగలేదు నిన్ను కనీసం రెండు నెలలు భవాని కి సహాయంగా రమ్మని పిలిస్తే “కనే ముందే ఇలాంటి బ్బందులు వస్తే ఎలా సమర్ధించుకోవాలో తెలిసుంటేనే పిల్లలిని కనాలి కానీ ఇలా సహాయం కోసం రమ్మనకోడదు రా అబ్బాయ్ ఐనా ఆ చాకిరీ నేను చెయ్యలేను,  ఆ పురుడు పత్యాలు నాకు తెలియవు,  చంటిపిల్లలిని సాకడం నాకు చేతకాదు.  అని కనికరం లేకుండా చెప్పేసింది .  ఆ సమయంలో మేమెంత కష్ట పడ్డామో ,  భవానికి చావు తప్పి బ్రతికినంత పనైంది,  ఐనా భవాని పరుషంగా ఒక్క మాట కూడా అనలేదు.  అటువంటి ఉత్తమ ఇల్లాలికి నేను చేయగలిగిన సహాయం తనకి ఈ వయసులో శారీరిక ,  మానసిక విశ్రాంతిని ఇవ్వటం .  అందరు నన్ను “కొంగు చాటు మొగుడని,  దద్దమ్మ అనుకొన్న నాకు పర్వాలేదు ,  కానీ తీయలేని,  మోయలేని బరువు లాంటి బాధ్యతని తన మీద మోపటం నాకు ఇష్టం లేదు అమ్మ తన అభిప్రాయాలూ,  బాధ్యతలని ఎలా సాకులు చూపించి తన పని సాగించుకొందో నాకు తెలుసు,  కొడుకుని కాబట్టి ఇన్నాళ్లు నేను భరించాను,  భవాని కి ఆ అవసరం లేదని నా అభిప్రాయం” గుక్క తిప్పుకోకుండా చెప్పేసి కనీసం తల్లి వైపు ఐనా చూడకుండా గది లోకి వెళ్ళిపోయాడు.
   కొడుకు మాటలు విని మ్రాన్పడిపోయింది కాంతం.  ఎంతసేపు తాను ఎంత తెలివిగా మాటలాడి అందరిని తన గుప్పెట్లో పెట్టుకొని పబ్బం గడుపోకొంటున్నానే అని అనుకొంది కానీ కొడుకు కి తన మీద కనీసం ఇసుమంత ఐనా జాలి ,  ప్రేమ కలిగేలా తాను ప్రవర్తించలేక పోయిందన్న భావం మొదటిసారి కలిగింది.
    “మా మాట కూడా అదే చినమావయ్యగారు ” బావగారు గది లోకి వెళ్ళటం చూచి బయటికి వచ్చి చెప్పింది రెండవ కొడుకు సుధాకర్ భార్య ప్రణతి.
    సుధాకర్ ప్రణతిలది ప్రేమ వివాహం,  పార్వతీశం పెద్దమనసుతో ఆదరించగలిగారు కానీ ,  కాంతానికి ఆ పెళ్లి సుతరామూ నచ్చలేదు,  సందర్భ వచ్చినప్పుడల్లా మనసులోని విషయాన్నీ (విషాన్ని)కోడలికి తెలుపుతూనే వుంది.
    మీకు కొత్తగా గుర్తు చేయాల్సిన విషయము కాదు కానీ సందర్భం వచ్చింది కదా అని చెప్పాల్సి వస్తోంది “మా బాబు నీరవ్ పుట్టిన కొత్తలో సుధాకర్ ఉద్యోగరీత్యా ఆస్ట్రేలియాకి రెండు నెలల కోసం వెళ్లాల్సివస్తే నాకు తోడుగా ఉండమని వచ్చి మరి అడిగాము,  తమ సహాయం అడిగినప్పుడే తమ విలువ ఏంటో తెలపాలని అత్తయ్యగారు తెలివిగా “పక్క ఇంటి శేషుని చూడు మొగుడు 6 నెలల కోసం అమెరికా కి వెళితే పిల్లల్ని క్రష్ లో వేసి ఒక్కత్తే సమర్ధించుకొంటోంది.  ఆలా ఎవరి ఇబ్బందులు వాళ్ళే పరిష్కరించుకోవాలి కానీ ఎదుటివాళ్ళ సహాయం కోసం వెంపర్లాడకూడదు .  నాకు మీ పట్నం జీవితం తెలియదు,  ఆ గ్యాస్ పొయ్యిలమీద వంటలు చెయ్యలేను,  చంటి పిల్లలిని సాకటం నాకు చేతకాదు ఏమి అనుకోకురా అబ్బాయ్ మీ ఏర్పాట్లు ఏవో మీరే చూసుకోండి” అని నిర్మొహమాటం గా చెప్పారు.  అప్పుడు మా తంటాలేవో మేము పడ్డాము,  ఇప్పుడు ఆవిడ వంతు వచ్చిందిఇప్పుడు ఆవిడ ఇబ్బందులు ఏమిటో ఆవిడని పడమనండి “ఎదురింటి సావిత్రిగారిని చూడండీ ,  పిల్లలు విదేశాల్లో వున్నా ఒక్కత్తి ఎంత నిబ్బరంగా ఉంటోందో ,  అత్తయ్యగారు ఆవిడని చూసి నేర్చుకొంటారు లెండి “అనేసి ఇంక ఎవరి జవాబులు వినాల్సిన పని లేదు అన్నట్టు లోనికి వెళ్ళిపోయింది,
    ప్రణతి మాటలాడిన తీరుకి ఒక్కసారి రక్తం అంత మొహం లోకి చిందినట్టు ఎర్రబడిపోయింది.  అప్పుడు వెళ్లకుండా తెలివిగా మాట్లాడి పని తప్పించుకొన్నానే అని మురిసిపోయింది కానీ ఆ పసిమనసుల్లో విష బీజం తానె నాటిందన్న విషయము ఇప్పుడే బోధ పడింది.
     “అత్తయ్యగారికి ఈ ఊళ్ళోనే ఏదైనా మంచి ఆశ్రమం ఉంటే చూడండి మావయ్యగారు ,  ఆవిడకి ఎటువంటి బాదరబందీ లేకుండా ఉంటుంది “.  చేతికి కాఫీ అందిస్తూ తనమాట కూడా చెప్పేసింది మూడో కొడుకు సుభాకర్ భార్య సౌమ్య.
   సౌమ్య కొంచెం కలిగినవారి అమ్మాయి,  అత్తయ్యగారి స్వభావం గురించి విని వుంది కాబట్టి సహాయార్థం ఎప్పుడు ఏమి ఆవిడ నుంచి ఆశించలేదు,  పట్నంలో తమ ఇంటి గృహప్రవేశానికి పిలవడానికి వచ్చి దగ్గరుండి తీసుకొని వెళదామని వస్తే ,  ఎక్కడ పని చేయవలసి వస్తుందో ,  ఏఏ భాద్యత మీద వేస్తారో మనకెందుకు అనుకోని కొడుకుని పిలిచి “అబ్బాయ్ నాకు ఆ సంప్రదాయాలు,  పూజల గురించి ఏమి తెలియదు ,  వచ్చిన వాళ్ళకి మర్యాదలంటివి ఏమి చెయ్యలేను,  వంగి వడ్డించటం చేతకాదు మీ వీలును మీరు కార్యక్రం చేసేసుకోండి”.  అని తెగేసి చెప్పేసింది.  పని కోసం కాదు పేద్దవాళ్ల ఆశీర్వాదం కోసం మాత్రమే అని వొప్పించి తీసుకొనివెళితే అక్కడ ముక్తసరిగా ఒక్క రోజు ఉండి వచ్చేసింది.  ఆ రోజు ప్రవర్తించిన తీరుతో ముగ్గురు కోడళ్ళకి ఆవిడ మీద వున్నా ఆకాస్త గౌరవం కూడా పోయింది.  మామగారిమీద వున్నఅభిమానం కొద్దీ,  శేషగిరి,  సుభద్రాలమీద వున్న ప్రేమ కొద్దీ ఇన్నాళ్లు వచ్చివెళుతున్నారు,  మామగారు పోయాక ఇంక దాచవలసిన అవసరం లేదని పిల్లలు తమ మనసులోని మాటలని నిఖచ్చిగా చెప్పేసారు.
     ఇలాంటి మాటలు వినాల్సి వస్తుందని అనుకోని కాంతం ఈ హఠాత్ పరిణామం తట్టుకోలేకపోయింది.  సుభద్రమ్మ ముందుతేరుకోని కాంతంగారిని తనగదిలోకి తీసుకొని వెళ్లి మంచం మీద పడుకోపెట్టిందీ.  స్వాంతనగా “కాసేపు పడుకో అక్కా”అని తలుపు చేరవేసి వెళ్ళింది.       మొదటిసారి కాంతానికి తానూ ఒక్కసారిగా వంటరి అయిపోయాను అన్నభావం కలిగింది.  తనను ఎవరో బలవంతంగా అగాధం లోకి తోసేశారు అన్నట్టు అనిపిస్తోంది.  తాను సుభద్ర ఒకేసారి కాపురానికి వచ్చాము,  సుభద్ర మాటతీరు ,  కలుపుగోలుతనం ,  అన్ని పనులు మీద వేసుకొని పనిచేసే తత్త్వం ,  అందరు తనవాళ్ళేఅనిపించేలా మాట్లాడటం చూసి తాను ఎన్నోసార్లు వారించింది .  .  .  ఇలా ఉంటే లోకువ కట్టేస్తారు ,  అనవసరపు ఖర్చులు పెరుగుతాయి అని తనలా ఉంటే అందరు భయభక్తులతో వుంటారు అని వాదించేది .  .  కానీ సుభద్ర మాతం “అక్కా మనం ప్రేమని ఆచరణలో చేసి చూపిస్తేనే కదా పిల్లలు అలవరచుకొంటారు,  మనమే మనకెందుకు అనేలా ఉంటే రేపు వాళ్ళు అలాగే తయారవవుతారు” అని ఎన్ని సార్లు చెప్పినాతాను పెడచెవిన పెట్టింది .  ఎంత ఆపుకుందామనుకొన్న కన్నీళ్లు ఆగటం లేదు .
      “వెళ్లివస్తాము బాబాయ్ “పిల్లల గొంతు విని బావురమని ఏడుస్తూ బయటికి వచ్చింది .
    ఊరుకో వొదిన !పిల్లలిని వేళ్ళని ,  మనస్ఫూర్తిగా వాళ్ళు నిన్ను రమ్మని పిలవనప్పుడు నువ్వు అక్కడికి వెళ్లినా సంతోషం గా ఉండలేవు ,  వాళ్ళకి భారం అవుతావు కానీ బంధం గా కలిసిమెలిసి ఉండలేవు,  కన్న కొడుకులే కదా ధర్మం ఎందుకు చేయరు అని అనుకున్నావు,  నీ ధర్మం నువ్వు చేయలేదుకదా అని వాళ్ళు గుర్తుచేశారు.  రక్తసంబంధం ఉంది కాబట్టి కొడుకులతో అనుబంధం సహజం గానే ఉంటుంది కానీ కోడళ్ళు,  మనమలతో ప్రయత్నపూర్వకంగా ఐనా అనుబంధం పెరిగేలా మసలుకోవాలి.  అది నువ్వు నిర్వర్తించలేదు.  నీ ప్రవర్తనే బాగుండి ఉండి ఉంటే పిల్లలు ఈ రోజు ఇలా మాట్లాడివుండేవారు కాదు,  అప్పట్లో నీ తప్పుల్ని సరిదిద్ద లేకపోయాము,  ఈ రోజు పిల్లలు చేస్తున్నది తప్పు అనే అధికారం ,  అర్హత పోగొట్టుకొన్నాము.
“అదేమిటండి మీరు కూడా పిల్లల్ని సమర్థిస్తున్నారు పిన్ని బాబాయ్ మాట లకి అడ్డు పడింది.
      లేదు సుభద్ర! వాస్తవం ఈ రోజైన వొదినకి తెలియాలి,  వయసులో మనం పెద్దవాళ్ళం గా చేస్తున్న తప్పులని ఎవరు అంతగా విమర్శించము ,  మొదటినుంచి వాళ్ళతీరే అంత అన్నట్టు,  అది సహజమే అన్నట్టు మాట్లాడతాము ,  అదే ధోరణి పిల్లలో కనిపిస్తే భూతద్దం లో చూసి దోషులుగా ముద్రలు వేస్తాము,  దీనికి వత్తాసు పలుకు తున్నట్టు నేటి టీవీ సీరియల్స్,  సినిమాలు కూడా కుటుంబలో కలతలు ,  కలహాలకు కేవలం పిల్లలే మూలకారణం అన్నట్టు చిత్రీకరిస్తున్నారు,  కానీ వాళ్ళు ఆలా మారడానికి,  మాట్లాడటానికి మనలాంటి పెద్దలే భాద్యులు.
     అవమానభారంతో ఇంక నిలబడలేనట్టు నేల మీద కూలబడిపోయింది కాంతం.  శేషగిరి దగ్గరగా వచ్చి భుజం మీద చేయి వేసి “కంగారు పడకు వొదిన ,  నీకు అండగా నేను సుభద్ర ఎప్పుడు ఉంటాము .  అని ,  దీనంగా నిలబడిపోయిన పిల్లలిని చూసి “సమయం అవుతోంది బయలుదేరండి ,  అమ్మ భాద్యత ఇకనుంచి మాది,  కొన్నాళ్ళు అమ్మని వంటరిగా ఉంచుదాము,  వంటరితనం మనిషిని ఆలోచింప చేస్తుందని నా నమ్మకం .  ఏఏ సాకులు చెపుతూ ఈ పరిస్థితిని తెచ్చుకొందో వాటిని సరిద్దుకొనే అవకాశం ఇద్దాము.  అప్పుడైనా “కొడుకూకోడల్లే సరవశ్వం అని తెలిసుకొన్నాను,  వాళ్ళ కష్టసుఖాల్లో పాలు పంచుకోగలను,  మనమలతో ఆడుతూపాడుతూ జీవితం గడపగలను” అనిపించేలా కాలం మార్పు తీసుకు వస్తుందేమో,  వేచి చూద్దాము అంటూకొడుకుల భుజాల చుట్టూ చేయివేసి భారంగా బయటికి సాగనంపారు .  కన్నీటి తెరలమధ్య దూరమవుతున్న బంధాలని చూస్తూ నేలమీద ఒరిగిపోయింది కాంతమ్మ.   
డా.  తంగిరాల మీరాసుబ్రహ్మణ్యం
కారు మెల్బొర్న్ పట్టణం దాటి జీలాంగ్ అనే ఊరి మీద రయ్యిమని దూసుకు పోతోంది.
అల్లుడు కారు నడుపుతుంటే పక్కన కూర్చుని బాక్ సీట్ డ్రైవింగ్ చేస్తోంది నా కూతురు.   ‘ కాస్త స్పీడ్ తగ్గించు,  జాగ్రత్త రెడ్ లైట్ వస్తోంది,  పదినిముషాల్లో లెఫ్ట్ టర్న్ తీసుకోవాలి ‘అంటూ.
ఆస్ట్రేలియా అనగానే ముందుగా స్ఫురించేది సిడ్నీ,  మెల్బొర్న్ పట్టణాల పేర్లే.   మెల్బొర్న్ డౌన్ టౌన్ కి వెడితే తప్ప హడావిడీ,  జనం కనబడరు.
అమెరికాలో ఉన్నట్టు కాకుండా ఇక్కడ ఇళ్ళు కాస్త దగ్గర దగ్గరగా వున్నాయి.   ఆడంబరంగా కనిపించక పోయినా ఇంటి ముందు పచ్చని పచ్చిక లాన్స్,  విచ్చిన పూలతో కనువిందు చేసే పూల మొక్కలు,  నున్నని రహదారుల పొడవునా అటు ఇటు సతత హరితాలలా మనం నీలగిరి చెట్లుగా పిలుచుకునే చెట్లు,  ఆహ్లాదకరమైన వాతావరణం కనిపిస్తుంది.
వూరు దాటాక ఎకరాల కొద్దీ పరచుకున్న ‘ డారావారా’ లాటి వైనరీ ఎస్టేట్స్ ఇక్కడి ప్రత్యేకత.
మెల్బోర్న్ చుట్టు బోలెడు బీచ్ లు వున్నాయి.   ప్రస్థుతం మేము వెడుతున్నదీ దగ్గరలో వున్న సముద్ర తీరానికే.
జీలాంగ్ ప్రశాంతమైన చిన్న వూరులా వుంది .   కిటికీ కొంచెం తెరిచి కుతూహలంగా బయటకు చూస్తున్నా.
అమెరికా చాలా సార్లు వెళ్ళాను గానీ ఆస్ట్రేలియా రావడం ఇదే మొదటిసారి.
బయటకు చూస్తుంటే అక్కడక్కడ అలంకార వస్తువులు అమ్మే అంగళ్ళు,  చర్చ్,  నిరాడంబరంగా వున్న ఇళ్ళు దాటి పోతుండగానే సముద్రపు గాలి ఆత్మీయంగా ముఖాన్ని తడిమింది.
కొద్ది దూరం పోగానే మేము వెళ్ళాలని అనుకున్న సముద్ర తీరానికి చేరాము.
పేరు తమాషాగా వుంది ‘ఫిషర్ మాన్స్ బీచ్ ‘ట.   కారు పార్కింగ్ లో పెట్టి ,  రోడ్డు మీదినుండి ఏటవాలుగా దిగి ఇసుకలో నడవడం మొదలు పెట్టాము.   .
ఎగసి పడే అలలతో అలజడి చేయకుండా కాస్త ఒద్దికగా కనబడింది సముద్రం .
ఒకవైపు ఓ పదిమంది హుషారుగా బంతి ఆట ఆడుతున్నారు.   రెండు, మూడు కుటుంబాలు కలిసి వచ్చినట్టున్నారు.
సందర్శకులు కూర్చోవడం కోసం అక్కడక్కడా సిమెంట్ బెంచీలు వున్నాయి.   ఒకవైపు ఎత్తుమీద టాయిలెట్స్ కనబడ్డాయి.
“అయ్యో మళ్ళి ఇంత పైకి ఎక్కి రావాలా” అని దిగులు పడితే నవ్వింది తులసి.   “సీనియర్ సిటిజెన్స్ కోసం దగ్గరలోనే మొబైల్ టాయిలెట్స్ వుంటాయిలేమ్మా.  ” అని.
కొంచెం నీడగా వుండే చోటు చూసుకుని మా సంచీలు,  సరంజామా అన్నీ పెట్టుకుని కూర్చున్నాము.
పాప నీళ్ళ దగ్గరికి పరిగెత్తు తుంటే ‘జాగ్రత్త ‘ అంటొంది మా పెద్దమ్మాయి.
ఇంతలో అక్కడికి వచ్చిన వారికి సౌకర్యాలు ఎలా వున్నాయని సర్వే చేయడానికి వచ్చింది ఒక ఆస్ట్రేలియన్ స్త్రీ.   ఆస్త్రేలియా వారి ఇంగ్లిష్ ప్రొనన్సియేషన్ బ్రిటిష్ వారి మాట తీరుకు దగ్గరగా వుంటుంది.   మనకు బాగానే అర్థమవుతుంది.
అంటే పరిసరాల శుభ్రత,  సాటి సందర్శకుల ప్రవర్తన వంటి విషయాల గురించి అడిగి,  రాసుకుంది.
“అదిగో అక్కడ మన వాళ్ళు కన బడుతున్నారు” సంబరంగా అన్నాను అక్కడో చీర కట్టుకున్న ఆమెను చూసి.
అంటే ఆస్ట్రేలియాకు వచ్చిన అమ్మానాన్నలను సముద్ర తీరానికి వెంటబెట్టుకు వచ్చిన మనవాళ్ళన్నమాట.
నీళ్ళలో అటు ఇటు పరిగెత్తి బట్టలు తడుపుకుని వెనక్కి వచ్చింది పాప.   దానికి ఈత బాగా వచ్చు గానీ అమ్మ సముద్రంలోకి దిగనివ్వదని తెలుసు.
“అమ్మమ్మా! మొన్న మనం ఎక్కడికి వెళ్ళాము చెప్పు? అంటూ నా మీద ప్రశ్న సంధించింది.
“అదేమిటే అప్పుడే మరచి పోయావా? ఫ్లిండర్స్ స్ట్రీట్ కి రైల్లో వెళ్ళాము కదా! సౌత్ బాంక్ స్టేషన్ లో మీ అమ్మ “మై కీ” రిచార్జ్ చేసింది కదా మనందరికి మెట్రో టికెట్స్ కోసం.   వెళ్ళేటప్పుడు,  మళ్ళీ వచ్చేటప్పుడు స్వైప్ చేసాము గుర్తుందిలే “ అన్నాను.
“కరెక్ట్ అక్కడ మనం చూసి అ రివర్ పేరేమిటి?” ఇంకో ప్రశ్న.
నాకు అర్థమయ్యింది.   చిన్నది నాకు పరీక్ష పెడుతోందన్నమాట.   ఇంట్లో కళ్ళద్దాలు,  ఫోను ఎక్కడో పెట్టేసి వెతుకుతూ వుంటాను కదా అందుకు నా జ్ఞాపకశక్తిని పరీక్షిస్తోంది.
ఓడిపోకూడదు.   ” గుర్తుందిలే.   యారా రివర్,  ఇంకా మనం ఫెడెరేషన్ స్వ్కేర్ ,  అక్కడ కేతెడ్రెల్ ముందు బోలెడు దీపాలతో అలంకరించిన క్రిస్మస్ ట్రీ కూడా చూసాము.   ఈ దేశం ప్రత్యేకత ఎండాకాలంలో క్రిస్మస్ పండుగ రావడం అంది కదా మీ అమ్మ.  అక్కడ రెండు గుర్రాలు లాగే బగ్గీ రైడ్ కు కూడా వెళ్ళాముకదా! “ విజయోత్సాహంతో చూసాను మనవరాలి వైపు.
చిలిపిగా నవ్వుతోంది.
కాసేపు అలా తిరిగి,  సముద్ర స్నానం చేయకపోయినా శాస్త్రానికి కాసిని నీళ్ళు నెత్తిన జల్లుకుందామని తులసి చేయి గట్టిగా పట్టుకుని నీళ్ళ్లలోకి దిగి,  కాళ్ళకింది ఇసుక కొట్టుకుపోతే కెవ్వుమంటూ వెనక్కి రావడం పాప నవ్వడం.
కడుపులో కరకర లాడుతుంటే పులిహోర,  పెరుగన్నం డబ్బాలు బయటకు తీసాము.   తెలుగు వాళ్ళు అమెరికా వెళ్ళినా,  ఆస్త్రేలియా వెళ్ళినా ఆప్యాయంగా తినేది మాత్రం పులిహోర,  పెరుగన్నమే కదా.
ఒక్క మెతుకు కింద పడకండా తినేసాక,  కాగితాలు,  కవర్లు తీసుకెళ్ళి దూరంగా వున్న చెత్త డబ్బాలో వేసి వచ్చారు పిల్లలు.
అందరూ అటువంటి క్రమశిక్షణ పాటించబట్టే సముద్ర తీరం శుభ్రంగా వుంది.
కడుపు నిండిందేమో ,  బద్దకంగా వెనక్కి జారగిలబడి చుట్టూ చూస్తుంటే కనబడిందామె.
మరగ కాచిన పాలవంటి తెలుపు దేహచ్చాయ,  ముఖాన ముదిమి వయసు గీచిన గీతలు,  చిన్న గులాబి రంగు పూలు వున్న గౌను.   ఒంటరిగా కూర్చుని వుంది.   గొంతు క్రింద,  జబ్బల దగ్గర వదులుగా వ్రేలాడుతున్న చర్మం చూస్తే ఎనభై ఏళ్ళ పైనే వున్నట్టు వుంది .   చెంపల మీద,  చేతుల మీద వయసు మీరిన వారి చర్మం మీద ఏర్పడే మచ్చలు స్ఫుటంగా గోచరిస్తున్నాయి.
అమెరికాలో లాగే,  ఇక్కడా ఎనభై ఏళ్ళ వాళ్ళు కూడా ఒక్కరూ కారునడుపుకుని వెళ్ళి తమ పనులు చక్కబెట్టుకోవడం మామూలే.
కానీ చుట్టుపక్కల జరుగుతున్న దేనితోనూ సంబంధం లేనట్టుగ నిరాసక్తంగా వున్నాయి ఆమె చూపులు .
భయమో,  దిగ్భ్రాంతియో,  తత్తరపాటో,  చుట్టూ జరుగుతున్నదేమిటో అర్థం కానప్పుడు కలిగే,  గందరగోళమో,  అన్నీ కలిసిన ఒకానొక మానసిక స్థితిలో వున్నట్టు వుంది ఆమె.
లోకం తెలియని పసిపాప అమ్మ నుండి తప్పిపోయి,  అపరిచిత వ్యక్తుల,  పరిసరాల నడుమ చిక్కుకు పోతే బిత్తరపోయి,  బిక్కు బిక్కుమంటున్నట్టుగా వుందామె.
ఆమె భుజానికి వున్న హేండ్ బాగ్ తప్ప తినడానికేమీ తెచ్చుకున్న జాడ కనబడలేదు.
నా ఆలోచన గ్రహించినట్టుగా మా అల్లుడు “ఆ బిస్కెట్స్,  పళ్ళు ఇచ్చి పలుకరించి రాకూడదూ? అన్నాడు తులసితో.
కుతూహలంకొద్దీ తులసితోబాటు నేనూ వెళ్ళాను.
“హాయ్.   ఐ యాం తులసి ఫ్రం ఇండియా ” అంటూ షేక్ హాండ్ కోసం చేయి జాపింది తులసి స్నేహంగా నవ్వుతూ.
ఆవిడ ఆ మాటలు వినిపించుకోనట్టే ఎక్కడో చూస్తూ వుండిపోయింది.
“మీరు లంచ్ తెచ్చుకున్నట్టు లేదు.   ఈ పళ్ళు,  బిస్కెట్స్ తీసుకోండి ” అని అందివ్వబోయింది.
వుహు.   ఆమె దృష్టి మరల్చలేదు.   పలుక లేదు.
తులసి నావైపు ఏం చేద్దాం అన్నట్టు చూసింది.
“మే ఐ సిట్ హియర్? “ అని అడిగి చొరవగా పక్కన కూర్చున్నాను.
ఆమె కళ్ళు తిప్పలేదు.   నాకేసి చూడలేదు.  ‘వినబడలేదా? అనాసక్తతా?’ అర్థం కాలేదు.
దూరం నుండి మా వారు,  తులసి భర్త ఇటే చూస్తున్నారు.
చేసేదేమీ లేక నేను లేచినిలబడ్డాను,  ‘ పద వెడదాము ‘ అంటూ.
అంతలో అటువైపు నుండి ” మీరు తెలుగువారా?” అన్న కమ్మని పలుకు వినవచ్చింది.
వాళ్ళే ! ఇందాక చీరలో కనబడిన మనవాళ్ళు.   అయితే మాట్లాడింది కొడుకు.
” ఏదో సమస్య వుంది మేడం.   చాలాసేపటినుండి అలా ఒంటరిగా వులుకు పలుకు లేకుండా కూర్చుంది ఆవిడ.   మేము కూడా పలుకరించాలని ప్రయత్నించాము.   తన లోకంలో తాను వుంది ఆమె.   అందుకే పోలిస్ కి ఫోన్ చేసాము.   ఇంకాసేపట్లో వస్తారేమో.   మేము త్వరగా వెళ్ళాలి.   కాస్త మీరు చూస్తుంటారా?” మర్యాదగా అన్నాడు అతను.
“అలాగే.   మీరు వెళ్ళండి.   మేము ఇంకో గంట ఉంటాము.   అప్పటికీ పోలిస్ రాకపోతే ఇంకెవరికైనా చెప్పి వెళ్తాము.  ” అంది తులసి.
వాళ్ళు వెళ్ళిపోయారు.   మేము ఆమెకు దగ్గరగా నిలబడిన విషయం కూడా గమనించనట్టు అర్థం లేని చూపులతో అలా కూర్చుంది ఆ ముసలావిడ.
నాకేమిటో గాభరాగా వుంది.   “ ఈవిడకి ఎవ్వరూ లేరా? నడచి రాగలిగిన దూరం కాదు కనుక కారులోనే వచ్చి వుండాలి.   ఎవరో తెచ్చి వదిలేసి పోయారా? ఎవరో ఏమిటో పాపం “ తులసితో గుస గుసగా అన్నాను.
మనిషికి ముసలితనం మీద పడే సమయానికి ఎందుకో.   కళ్ళు,  చెవులు,  కాళ్ళు,  బుర్ర ఏవీ సహకరించ కుండా పోతాయి.
బహుశ శరీరం మీద వ్యామోహం తగ్గి మరణాన్ని అంగీకరించేట్టు సిద్ధం చేయడమా? అందుకేనేమో నిత్యమూ దేవుడిని ప్రార్థిస్తాము ” వినా దైన్యేన జీవితం సునాయాసేన మరణం ఇవ్వు స్వామీ అని.
ఇందుకోసమేనా మన వేదాలు అంత మంచి దీవెన ఇచ్చాయి ” నందామ శరదశ్శతం,  మోదామ శరదశ్శతం,  శృణుయామ శరదశ్శతం,  భవామ శరదశ్శతం ,  జీవేన శరదశ్శతం ” అంటూ అనందంగా, సంతోషంగా,  వినికిడి మొదలైన సర్వేంద్రియాలు స్వాధీనంలో వుండి చక్కగా పనిచేస్తూ, నూరు శరత్తులు జీవించుదాము అని.
నా అలోచనలను చెదర గొడుతూ పైన ఆకాశంలో హెలికాప్టర్ శబ్ధం వినబడింది
తక్కువ ఎత్తులో ఎగురుతూ గింగిరాలు కొడుతోంది.   అలా చూస్తుండగానే ఆకాశంలో అక్షరాలు కనిపించాయి.
” టాన్యా ఐ లవ్ యు విల్ యు మారీ మి? ” అని.   ఎవరో ప్రేమికుడు తన ప్రేయసికి కొత్త రకంగా ప్రపోస్ చేస్తున్నట్టు వున్నాడు.
ఆశ్చర్య మేమంటే అంతవరకు బాహ్య ప్రపంచంతో సంబంధం లేనట్టు కూర్చున్న ఆ ముసలావిడ తలెత్తి చూసి,  పెదిమలు కదుపుతూ ఆ వాక్యం చదివి,  వెంటనే లేచి నిలబడింది.
” జోసెఫ్! జోసెఫ్ ” అని పిలుస్తూంది.
తులసికి మెరుపులాటి వూహ కలిగి ” ఆర్ యు టాన్యా? ఈస్ జోసెఫ్ యువర్ హస్బండ్?” అనడిగింది.
“యెస్.   హి హాస్ గాన్ టు సీ ద డాక్టర్ ఐ మస్ట్ గో”.   అని అడుగు ముందుకు వేసింది ఆమె.  
ఇంతలో శబ్ధం చేసుకుంటూ ‘పోలిస్ ‘ అని రాసివున్న తెల్లని కార్లు రెండు అక్కడికి వచ్చాయి.
ఒకదానిలోనుండి బ్లూ డ్రెస్ లో , తల మీద బ్లూ కాప్ తో వున్న లేడీ ఆఫీసర్,  మరొక కారునుండి మేల్ ఆఫీసర్ దిగి దగ్గరగా వచ్చారు.
” మీరేనా ఫోన్ చెసింది?” రాగానే ముసలామె దగ్గరగా నిలబడిన మమ్మల్ని అడిగింది ఆ లేడీ ఆఫీసర్.
కాదనీ,  ఫోన్ చేసిన వాళ్ళు అర్జెంటుగా వెళ్ళిపోతూ మాకు చెప్పారని జవాబు చెప్పింది తులసి.
“మేడం కెన్ ఈ హెల్ప్ యు? “ మృదువుగా అడుగుతూ ఆ పెద్దామె భుజాన వున్న హాండ్ బాగ్ తీసుకుని తెరిచి చూసింది లేడి పోలిస్ ఆఫీసర్.
అందులోనుండి ఆమె డ్రైవింగ్ లైసెన్స్ తోబాటు ఆమె భర్త కార్డ్ కూడా పైకి తీసింది.
” సో యు ఆర్ టాన్యా! రైట్?” అడిగింది ఆఫీసర్.
” యెస్ ” అందామె సందిగ్ధంలో వున్నట్టు చూస్తూ.
“ యువర్ హస్బండ్స్ నేం ఈస్ జోసెఫ్.   రైట్? “
ఆఫీసర్ ప్రశ్నకు ఈసారి కూడా ” యెస్ హి హాస్ గాన్ టు సీ ద డాక్టర్.   ఐ మస్ట్ గో ” అంటూ ఇందాకటి మాటే తిరిగి చెప్పిందామె.
“ నా వూహ నిజమే అయింది చూసావా!“ అన్నట్టు నా వైపు చూసింది తులసి.
“ఒకె మేడం! వుయ్ విల్ గో ఇన్ మై కార్ అండ్ దట్ ఆఫీసర్ విల్ కం విత్ అస్ ఇన్ యువర్ కార్.  ” అంటూ ఆమెను ముందుకు నడిపించింది.
ఒక్క మాట కూడా పలుకకుండా పోలిస్ వెంట నడిచింది ఆమె .
జరుగుతున్న దేమిటో ఆమెకు అర్థం కాలేదని బ్లాంక్ గా వున్న ఆమె కళ్ళు చెబుతున్నాయి .
అంతలో గుర్తుకు వచ్చినట్టు ఆ లేడీ ఆఫీసర్ వెనక్కి తిరిగి ‘థాంక్యు గైస్ ‘ అని మాకు చెప్పి వెళ్ళిపోయింది.
అంతవరకు వూపిరి తీసుకోవడం కూడా మరిచిపోయినట్టు ఆ సంఘటనలో లీనమై పోయి,  నిలబడి నిశ్శబ్ధంగా చూస్తున్న మా వారు,  మా అల్లుడు ,  మేము దీర్ఘంగా శ్వాస తీసుకున్నాము.
“ఆమె అల్జిమర్స్ పేషెంట్ అయివుంటుంది అమ్మా.
భర్త ఎందుకో డాక్టర్ దగ్గరకు వెడితే ఈవిడ కారు తీసుకుని పరాకుగా ఇక్కడికి వచ్చేసిందిలా వుంది.  ” అంది తులసి.
“ఇంత దూరం అంత జాగ్రత్తగా డ్రైవ్ చేసుకుని ఎలా?” నమ్మలేనట్టు చూసా.
“అలవాటైన దారి అయివుంటుంది అమ్మా.   తీరా వచ్చాక ఎందుకు వచ్చిందో మరచి పోయింది.   పాపం.  ” జాలిగా అంది.
” కానీ వాళ్ళిద్దరి మధ్యన ప్రేమ ఎంత గొప్పదో! అనుకోకుండా ఆ హెలికాప్టర్ ” టాన్యా ఐ లవ్ యు ” అని ఎవరో ప్రేమికుడి ప్రపోసల్ ని అక్షరాలలో ఆకాశంలో చిత్రించితే,  అంత మరుపులోనూ ఆమెకు తన భర్త గుర్తొచ్చాడు నిజంగా గొప్ప విషయం .  ” అంటుంటే నా కళ్ళలో నీళ్ళు తిరిగాయి.
నా ముఖం లోకి చూస్తున్న పాప గాబరాగా నా చేయి పట్టుకుంది.
” డోంట్ వర్రీ.   అమ్మమ్మా ఈస్ ఫీలింగ్ హాపీ దట్ ఓల్డ్ లేడీ లవ్స్ హర్ హస్బండ్ సో మచ్”.   పాప భుజం తట్టుతూ అంది తులసి.
ఇటువంటి జీవిత రహస్యాలను ఎన్నిటినో తనలో దాచుకున్న సాగరం గంభీరంగా ప్రవహిస్తూనేవుంది.  
—————- —————.   —————-
రచన: రత్నశ్రీ వఠెం
“కౌసల్యా సుప్రజా రామా” ఫోన్ లో అలారం రింగ్ టోన్ మోగేసరికి గాఢనిద్రలో ఉన్న నేను ఉలిక్కిపడి లేచాను.
“మరో పొద్దు మొదలయింది దేవుడా!, నా జీవితానికి మలిపొద్దు ఎప్పుడవుతుందో??” అనుకుంటూ మంచం దిగాను. మంచం మీద నా మొగుడు గురక పెడ్తూ పడుకుని ఉన్నాడు…. అర్ధరాత్రి దాకా బార్ల వెంట దార్ల వెంట తిరిగి  బారెడు పొద్దెక్కేదాకా నిద్రపోతాడు… దేనికైనా పెట్టి పుట్టాలి మరి.
నాకు మాత్రం తెల్లవారి నాలుగు గంటలకల్లా లేవకపోతే కుదరదు. రాత్రే పనులన్నీ దాదాపుగా చేసేసి, వంటకు అంతా తయారుగా ఉంచుకుంటా. కేవలం రెండు గంటల్లో పనులన్నీ ఎక్స్ ప్రెస్ లాగా చేసేసి తయారై నా బండి మీద హాస్పిటల్ కి చేరుకుంటాను. ఇంక మిగిలిన పనులన్నీ, డిగ్రీ చదివే నా కూతురు పూర్తి చేసి కాలేజీకి వెళ్తుంది.
ఇంతకీ నా పనేమిటో చెప్పనే లేదుగా నగరం లోని ఒక ప్రముఖ ఆయుర్వేద ఆస్పత్రిలో నేను తైల మర్దన చేస్తాను. ఇప్పుడు  దీర్ఘకాలిక వ్యాధులతో విసిగిపోయిన కొందరు ఎల్లోపతి మానేసి ప్రత్యామ్నాయ వైద్యాలకు చూస్తున్నారు… అందువలన  ఆయుర్వేదానికి కూడా మంచి రోజులొచ్చాయి.
తెల్లవారుతూనే 6.30 గం: నుంచీ మా పని మొదలవుతుంది.. రకరకాల రోగాలు, రకరకాల మనుషులు.  మధ్యాహ్నం నలభై నిమిషాలు విరామ సమయం.. తరువాత మళ్ళీ పని మొదలు.. ఇంటికి చేరేసరికి రాత్రి 8.00గం: అవుతుంది. రోజంతా‌ ఈ తైల మర్దనాలు చేసీ చేసీ, మాకూ ఒళ్లు, కాళ్లు నొప్పులుగానే ఉంటాయి.
నేను తమిళ అమ్మాయిని, మా ఆయన ఇక్కడివాడే‌.. మావాళ్లు చాలామంది ఎప్పుడో ఇక్కడకు వలస వచ్చి స్థిరపడిన వాళ్లే.. కాని మలయాళీలకూ,  తమిళ మూలాలున్న  మాకూ కూడా ఈ హాస్పిటల్స్ లో డిమాండ్ ఎక్కువ కనుక ఈ ఉద్యోగం దొరికింది.. పైగా ఈ పనికి విద్యార్హతలు కూడా పెద్దగా అక్కర్లేదు. కొద్ది రోజులు శిక్షణ ఇస్తారంతే. నా చదువుకు మిగిలిన ఉద్యోగాల కన్నా ఇందులో జీతం ఎక్కువ కావటంతో ఈ పని ఎంచుకున్నాను.. కొందరు రోగులు మంచి టిప్స్ అదే బహుమానాలు కూడా ఇస్తారు
*****
ఈ రోజు హాస్పిటల్లో పని ముగించుకుని ఇల్లు చేరేసరికి రాత్రి 8.30 దాటింది. బాబు ఇంకా ట్యూషన్ నుంచీ రానట్టుంది,  పిల్ల మాత్రం కూర్చుని చదువుకుంటోంది. గబగబా వంట పూర్తి చేసేసరికి బాబు కూడా వచ్చాడు. వాడు ఎమ్ సెట్ కోచింగ్ తీసుకుంటున్నాడు. చదువులో చాలా తెలివైన వాడు.
ఆయన కోసం అన్నీ చిన్న గిన్నెల్లో సర్ది మేం భోజనం చేశాము. రేపటికి సర్దుకుని పడుకుందామనుకుంటుంటే నా మొగుడు మహారాజు తూలుకుంటూ వచ్చాడు.
“రోజూ ఇలా అర్ధరాత్రి వరకూ బలాదూర్ తిరిగి రాకపోతే పెందలాడే కొంపకు,,,” నా మాట పూర్తవకముందే నా చెంప ఛెళ్ళుమనిపించాడు.
“ఎన్నిసార్లు చెప్పానే నాకు నీతులు చెప్పొద్దని, నా ఇష్టం వచ్చినట్లుంటా. పో,,ఫోయి అన్నం పెట్టు” అంటూ అరిచాడు.
అలవాటైపోయిందేమో! పెద్దగా నొప్పెట్టలేదు. అన్నం వడ్డించి ఇచ్చాను. తినగానే బట్టలైనా మార్చుకోకుండా మంచానికి అడ్డం పడి గుర్రు పెట్టాడు.
ఆ పశువు పక్కన పడుకోలేక, ముందు గదిలో మా అమ్మాయితో పాటు చాప మీద పడుకున్నాను.
కళ్ళు మూసుకున్నా కానీ నిద్ర రావట్లేదు. మనసు పదే పదే ఈ స్థితికి కారణం నువ్వే అని గుర్తు చేసి బాధ పెడ్తోంది.
చెప్పానుగా మా వాళ్ళంతా చాలా కాలం క్రితమే తమిళనాడు నుంచీ వచ్చి ఇక్కడ కూలీ పనులు చేసుకునే వారు. మా నాన్న వాళ్ళ తరంలో పిల్లలు బడిలో చేరి చదువుకోవటం వలన, మా నాన్న ఒక పెద్ద ట్రాన్స్ పోర్ట్ కంపెనీలో గుమాస్తాగా చేరగలిగాడు. మాలాగే చాలా కుటుంబాల్లో పిల్లలు కూలీలుగా  కాకుండా వారి చదువుకు తగిన ఉద్యోగాల్లో చేరారు. ఒక పెద్ద ప్రైవేట్ ఆసుపత్రిలో నర్సుగా పనిచేసే ఆమెతో మా నాన్నకు పెళ్ళయింది. అలా ఉద్యోగస్తులైన అమ్మా నాన్నలుండటం వలన నేనూ,మా చెల్లీ,తమ్ముడూ కూడా మంచి స్కూళ్ళల్లో చదువుకునే వాళ్ళం.
నేను ముందునుంచీ చదువులో యావరేజ్ అయినప్పటికీ, ఆటల్లో మాత్రం ఫస్ట్.. ఎన్ సి సి లో కూడా చురుగ్గా పాల్గొనేదాన్ని. టెంత్ కొచ్చేసరికి 5.5 పొడుగుతో, చెయ్యి పట్టనంత ఒత్తైన జడతో, చూడగానే ఆకట్టుకునే శరీర సౌష్టవంతో అందంగా ఉండేదాన్ని. మరీ డిగ్రీ పిల్లలా కనిపిస్తున్నానని అమ్మ బాస్కెట్ బాల్ ఆట మాన్పించేసింది. ఎన్ సి సి కూడా వద్దన్నప్పటికీ, ఏడ్చి గొడవ చేస్తే సరేనంది.. ఆ రోజు అమ్మ గట్టిగా వద్దని చెప్తే నా తలరాత మరో విధంగా ఉండేది.
ఆలోచిస్తుంటే, నా కళ్ళు మెల్లిగా మూత పడుతున్నాయి.. ఇంతలో కాలితో తంతూ లేపాడు నా మొగుడు.. వద్దంటే పిల్లల ముందు పోయేది నా పరువే.. మౌనంగా లేచి అతనితో పాటే గదిలోకి నడిచాను.. నిద్ర పడుతుండగా లేచానేమో, తల నొప్పి మొదలయింది… దానికి ఒళ్ళు నెప్పులు తోడయ్యాయి.
*********
రోజులు యధా ప్రకారం నడుస్తున్నాయి.. నాలుగు రోజులుగా ఒకామె రోజూ మొదటి సెషన్ కి చికిత్స కోసం వస్తోంది..  ఆమెకు వేరే వారికి మసాజ్ చేసాక తుడిచినా సరే, ఆ నూనె బల్ల మీద పడుకోవటం నచ్చదు… అందుకని పొద్దున్నే హాస్పిటల్ తెరిచే సమయానికి వస్తుంది. నేను ఒకసారి వేడి నీటిలో ముంచిన గుడ్డతో ఆమె కళ్ళ ముందే అన్నీ శుభ్రం చేస్తాను. అలా, ఆమెకు నాతో దోస్తీ కుదిరింది… మర్దనా చేస్తున్నంత సేపూ నాతో కబుర్లు చెప్పేది.. ఆమె పేరు లావణ్యట.. పేరుకు తగినట్లే పువ్వులా సుకుమారంగా ఉండేది.. పసిమి ఛాయతో గట్టిగా నొక్కితే కందిపోయేంత నాజూకు చర్మం. వయసు కూడా తక్కువే, ఏదో ఆటో ఇమ్యూన్ వ్యాధి బారిన పడి, ఎవరో సలహా ఇస్తే ఆయుర్వేద వైద్యానికి వచ్చింది.
“మీ పిల్లలు ఏం చదువుతున్నారు?” అడిగిందొక రోజు.
“అమ్మాయి బి కామ్ సెకండ్ ఇయర్.. బాబు ఇంటర్ సెకండ్ ఇయర్, ఎమ్సెట్ కోచింగ్ తీసుకుంటున్నాడు మేడమ్!” కాస్త గర్వంగా చెప్పాను.
“నువ్వు ఇంత చిన్నగా ఉన్నావు.. అంత పెద్ద పిల్లలున్నారా?” ఆశ్చర్యంగా చూసిందామె.
“అవును మేడమ్! నాకు పదిహేనేళ్లకే పెళ్లయింది.. ఏడాది తిరిగేసరికి పాప పుట్టింది” కాస్త సిగ్గుగా చెప్పాను.
“మీ ఆయన ఏం చేస్తాడు?”
ఒక నిమిషం సందేహించాను, కానీ ఎందుకో మనసు విప్పి మాట్లాడాలనిపించింది… “ఆయన ఒక బిల్డర్ దగ్గర సూపర్వైజర్ గా పని చేస్తాడు.. జీతంలో మూడొంతులు తాగుడూ, తిరుగుడూ… మూడ్ బావుంటే నా చేతికి పదో పరకో ఇస్తాడు,  లేకపోతే లేదు” నా కళ్లలో నీళ్లు, గొంతులో విరక్తి.
“అయ్యో! సారీ.. నీ మనసు బాధ పెట్టినట్లున్నాను” బాధగా అందామె.
“అదేం లేదమ్మా! ఇది నా స్వయంకృతాపరాధం”..
“టెంత్ చదువుతుండగా ఒకసారి ఎన్ సి సి కేంప్ కి వెళ్లాను, అమ్మ వద్దన్నా వినకుండా.
అక్కడ మాకు భోజనం సప్లై చేయటానికి వచ్చేవాడు ఇతను.. ఆ నాలుగు రోజుల్లోనే
ఏం మత్తు జల్లాడో తెలియదు కానీ.. అతని ప్రేమలో చిక్కుకు పోయాను నేను.. మంచీచెడూ ఆలోచించేటంత వయసు కాదు.. చిన్నపాటి శ్రద్థను కూడా ప్రేమ అనుకునే అమాయకపు వయసది.. అప్పటికే స్నేహితులు అందగత్తెనని తరచూ అంటుంటే కలిగే అతిశయం కళ్లను కప్పేసింది. కేంప్ నుంచీ వచ్చాక కొన్నాళ్లు ఉత్తరాలు రాసేవాడు… ఉన్నట్టుండి ఒక రోజు స్కూల్ వదిలే సమయానికి స్కూల్ బయట ప్రత్యక్షం… చాలా భయపడినా కానీ, ఏమిటో థ్రిల్లింగ్ గా అనిపించింది. అమ్మానాన్న ఉద్యోగస్తులు కావటం, సహజంగా తల్లితండ్రులకు పిల్లల పైన ఉండే నమ్మకం వలన నా ప్రేమ వ్యవహారం వాళ్లకు తెలియలేదు.. తమ్ముడిని భయపెట్టి నోరు మూయించేదాన్ని, చెల్లాయి చాలా చిన్నది కావటంతో తనకి అర్థమయ్యేది కాదు.
పబ్లిక్ పరీక్షల ముందు ఒకసారి అతనితో పార్కులో కూర్చుని ఉండగా, మా నాన్న కంట పడ్డాను.. మొదటిసారి నాన్న కోపం తెలిసింది.. నా ప్రేమలేఖలన్నీ బయట పడ్డాయి.. ఆ రోజు నాన్న కొట్టిన దెబ్బలకు చచ్చిపోయేదాన్నే, అమ్మ అడ్డు రాక పోతే.
మొత్తానికి అమ్మ సెలవు పెట్టి, నన్ను నెల్లాళ్లు కనిపెట్టుకుని ఉండి, నేను పబ్లిక్ పరీక్షలు రాసేలా చూసింది.
అతను నా స్నేహితురాలు దుర్గ ద్వారా సందేశాలు పంపుతుండే వాడు.. ఒకరోజు ఎవరికీ తెలియకుండా పథకం ప్రకారం ఇంటినుంచీ బయటపడి, అతనితో కలిసి భద్రాచలానికి పారిపోయి, అక్కడ రాముల వారి గుడిలో పెళ్లి చేసేసుకున్నాం. నేను పెద్దగా కనిపిస్తాను కనుక ఎవరికీ నాది మైనర్ పెళ్ళి అనే అనుమానం రాలేదు. కొన్నాళ్లు అక్కడే ఏదో హోటల్ లో వంటవాడిగా కుదిరాడు.. నన్ను కూడా ప్రేమగా చూసుకోవటంతో, డబ్బు ఇబ్బందులు కూడా పట్టించుకోలేదు నేను.
పాప పుట్టిన తరువాత మేమే స్వంతంగా ఒక టిఫిన్ సెంటర్ పెట్టుకున్నాం.. కానీ మేము ఊరికి కొత్తవాళ్ళమని తెలిసి, అన్నలుగా పిలవబడే కొందరు మా వెంట పడ్డారు.. వాళ్లకు అడిగినప్పుడల్లా వంట చేసి పంపాలి.. ఇంకా అవసరమైన సహాయం చెయ్యాలి…  మాకు చాలా భయమేసింది…. దానికి తోడు కొందరు, పోలీసులకు అనుమానం వస్తే, ఎలా హింస పెడతారో వర్ణించి చెప్పేవారు. దానితో ఒకరోజు ఎవరికీ తెలియకుండా తట్టాబుట్టా సర్దుకుని ఇక్కడికి ‌వచ్చేసాం… అతనికి ముందూ వెనకా ఎవరూ లేరని చెప్పటంతో, ఈ పాటికి మా అమ్మానాన్నల కోపం తగ్గి ఉంటుందనే ఆశతో, మా ఇంటికి వెళ్ళి చూస్తే, ఆ ఇంట్లో వేరే ఎవరో ఉన్నారు… పక్కింటామె ద్వారా,  అమ్మావాళ్లు తమిళనాడు వెళ్ళిపోయారని తెలిసింది. నేను ఇంటినుంచీ పారిపోయిన రోజే ఆ షాక్ తో అమ్మకు పక్షవాతం కమ్మిందిట.. ఇక్కడ మావాళ్ళందరికీ విషయం తెలిసి, పరువు పోతుందనే భయంతో, అమ్మ కాస్త కోలుకోగానే  కేరళ వైద్యం వంకతో, ఊరు వదిలి వెళ్లిపోయారుట. నా విషయం కూడా ఎవరికీ తెలియకుండా జాగ్రత్త పడ్డారని, ఆవిడకు మాత్రమే తెలుసనీ చెప్పిందామె.
ఆ తరువాత మరో పదేళ్లపాటు ఇబ్బందులు పడ్డా, బానే ఉన్నాము.. నేను తెలిసిన వారి ద్వారా ఒక ప్రైవేట్ ఆసుపత్రిలో నర్సుగా చేరాను. పిల్లలను పక్కింట్లో ముసలమ్మ కనిపెట్టుకుని ఉండేది.. ఈ లోగా మా ఆయనకు ఈ బిల్డర్ పరిచయమయి, తన దగ్గర  సూపర్వైజర్ గా పెట్టుకున్నాడు.. మా ఆయనకు రాన్రానూ స్నేహాలు పెరిగి పార్టీలంటూ తిరగటం మొదలైంది.. ఇల్లూవాకిలి పట్టించుకోకుండా తాగటం, తిరగటం… ఇంటికి వచ్చేది కేవలం తిండికీ, నిద్రకే.. ఏ బాధ్యతా లేదు.
బిల్డర్ కి కుడిభుజం కావటంతో అతను మా ఆయన్ని విడిచిపెట్టడు.. చేసేది లేక బిల్డర్ భార్యను కలిసి, నా గోడు చెప్పుకుని ఏడ్చేసరికి, ఆవిడ‌ భర్తకు నచ్చచెప్పి, నా మొగుడికి తెలియకుండా, అతని జీతంలో  కొంత డబ్బు నెలనెలా నా అకౌంట్లో వేయించటం మొదలు పెట్టింది.
ఎలానో జీవితం లాక్కొస్తున్నాను మేడమ్.. మరి కొన్నాళ్లు కష్టపడితే నా పిల్లలు చేతికి అందివస్తారు.. ఈ కష్టాలు తీరిపోతాయనే ఆశలో ఉన్నాను.
నేను నా కథ చెప్తూనే అలవాటుగా మసాజ్, ఆవిరి పట్టడం అన్నీ ముగించాను.. నా కథ విన్న ఆమె కళ్లల్లో నీళ్ళు.
“అయ్యో! ఏమైంది మేడమ్? కొన్ని జీవితాలంతే! మీరేం బాధ పడకండి… కష్టాలు కలకాలం ఉండవుగా! అయినా చాలామంది మగాళ్ల కన్నా మా ఆయన నయమే.. తన తిరుగుళ్లు తప్ప ఇంటి వ్యవహారాల్లో కల్పించుకోడు.. పిల్లలని ప్రేమగానే పలకరిస్తాడు” ఆమెకు నేనే ధైర్యం చెప్పాల్సొచ్చింది.
ఆమె అలా ఎనిమిది వారాల పాటు చికిత్స చేయించుకుని, వెళ్లేటప్పుడు నాకు భారీగా టిప్ ఇచ్చింది.. ఇంకా మధ్యమధ్యలో బోలెడన్ని బట్టలు నాకూ, పాపకీ తెచ్చి ఇచ్చేది మూడో కంటికి తెలియకుండా.
ఎమ్సెట్ రిజల్ట్ రాగానే ఫోన్ చేయమని నంబరు కూడా ఇచ్చింది. తరచూ తనే ఫోన్ చేసి పలకరిస్తూ ఉండేది.
******
మా అబ్బాయికి ఇంజనీరింగ్ లో రేంక్ మంచిదే వచ్చింది కానీ యూనివర్సిటీలో సీట్ రాదు. ప్రైవేట్ కాలేజీల ఫీజు నా శక్తికి మించింది.. ఇప్పుడెలా? లోన్ తీసుకున్నా, మిగతా ఖర్చులు భరించలేను.. మాకు ఏ రిజర్వేషన్లూ వర్తించవు కూడా… అప్పుడు గుర్తొచ్చిందావిడ.
ఫోన్ చేయగానే ఒక ప్రముఖ ఇంజనీరింగ్ కళాశాల పేరు చెప్పి, వెళ్ళి కలవమంది.. మా అబ్బాయికి అక్కడ నామినల్ ఫీజుతో,  సీటు ఇప్పించింది. నా ఆనందానికి అవధులు లేవు.
ఒకరోజు ఆమె ఉదయాన్నే ఫోన్ చేసి ఒక అడ్రెస్ చెప్పి, నన్ను అక్కడికి రమ్మంది.. మనసులో ఎన్నో సందేహాలు… నాకు చేసిన సహాయానికి బదులుగా ఏం కోరుతుందో? అనే అనుమానంతో అక్కడికి చేరాను.
అది పెద్ద ఫార్మ్ హౌస్.. నేను వెళ్ళేసరికి బయట కుర్చీలో కూర్చున్న అమ్మను చూడగానే, ఆశ్చర్యం, బాధ ఒకేసారి కలిగాయి… గుండె లోతుల్నించీ వచ్చిన కన్నీరు వరదలౌతుంటే అమ్మ ఒళ్లో తలపెట్టుకుని తనివి తీరా ఏడ్చాను.
ఇంతలో “అక్కా!” అన్న  పిలుపుతో తేరుకుని ఆమె వైపు చూసాను..
“నువ్వు!??? మా చెల్లాయి పేరు కామాక్షి కదా! అడిగాను అయోమయంగా..
“అవును, నా పేరు కామాక్షే, కానీ మొరటుగా ఉందని మా ఆయన మార్చేసారు… నువ్వు నన్ను గుర్తు పట్టలేదు కానీ, నేను నిన్ను కలిసాక అనుమానం వచ్చి, మన చిన్నప్పటి ఫొటోలు చూసాను.. నువ్వు మా అక్కవే అని తెలిసింది, కానీ నేను ఫలానా అని నీకు చెప్పలేని పరిస్థితి నాది.
నాదీ ప్రేమ వివాహమే.. ఆయన నాకోసం తల్లితండ్రులతో పెద్ద యుద్ధమే చేసారు.. తరువాత అంతా బానే జరిగిపోయినా వాళ్ళ స్టేటస్ కు తగ్గట్లుండాలి అని కట్టడి చేసారు.. నాన్నా, అన్నయ్యా నా పెళ్లికి ముందే ఒకసారి  ఏదో ఊరెళ్లి వస్తూ ఏక్సిడెంట్ లో చనిపోయారు.. అందువలన అమ్మ నాతోనే ఉంటోంది”.
నాన్నా, తమ్ముడూ కళ్ళముందు మెదిలి మనసు భారమైంది.
“మీ అబ్బాయి చదివే కాలేజ్ మాదే.. నువ్వెవరో చెప్పకుండా, కేవలం జాలితో సహాయం చేస్తున్నట్లుగా,  సీటు  ఇప్పించగలిగాను.. నీకు ఆర్ధికంగా కొంతవరకూ సహాయపడగలను కానీ నాకూ కొన్ని పరిమితులున్నాయి, అందువలన నిన్ను పూర్తిగా మాతో కలుపుకోలేను, నన్ను క్షమించక్కా!” అని నా చెల్లెలు కళ్ళనీళ్లు పెట్టుకుంది.
“పరవాలేదమ్మా! నువ్వు చేసిన సహాయం తక్కువేమీ కాదు, నా కొడుకు చదువుకుని పైకి వస్తే చాలు.. పిల్ల పెళ్లి ఏదో రకంగా చేయగలననే నమ్మకం ఉంది. నా భర్తకు కూడా మీ గురించి తెలియకపోవటమే మంచిది” అన్నాను.
కాసేపు మాట్లాడుకున్నాక భోజనం పెట్టి, కొంత డబ్బు చేతికివ్వబోయింది.. నేను దాన్ని వారిస్తూ.. “వద్దు చెల్లాయ్! ఇన్నాళ్లూ, నా కష్టంతో బతికాను.. ఇకపైన కూడా బతకగలను.. జీవితంలో నావాళ్లెవరినీ కలుస్తాననుకోలేదు… కానీ దేవుడు నాకా‌ అదృష్టమిచ్చాడు, ఆ తృప్తి చాలు” అన్నాను.
అప్పటిదాకా మబ్బు చాటున దోబూచులాడుతున్న సూరీడు, ఏదో కలత తీరినట్లు నిదానంగా బయటికి వచ్చాడు. నాకు దొరికిన కొత్త ఆసరా, నావాళ్లు… నా జీవితంలోనూ ఒక కొత్త పొద్దు మొదలైంది.
🌷🌷🌷🌷సమాప్తం🌷🌷🌷
రచన: లక్ష్మీ పద్మజ
సెల్‌ఫోన్‌ రింగ్‌కు మెలకువ వచ్చింది లలితకి. నెంబర్‌ చూసి వెంటనే లేచి కూచుంది.
“లలితా నిద్ర లేచావా” అరిచినట్టు అంది మాలినీ దేవి.
అయ్యో లేచాను మేడమ్‌ నేనే చేద్దామనుకుంటున్నాను అంది సంజాయిషీగా లలిత.
“ఆ పర్లేదు నీ అకౌంట్‌లో నలభై వేలు వేశాను చూస్కున్నావు కదా. ఎంతవరకు వచ్చింది నా శారీ సంగతి” అంది మాలినీ దేవి.
అదే చూస్తున్నాను మీ రంగుకు, అందానికి తగ్గది వెతుకుతున్నాను… రోజూ అదే పని మీద తిరుగుతున్నాను. ఇవాళ ఇంకో 4 షాపులకు వెళ్లొస్తాను, నేనే ఫొటోస్‌ పెడతాను. ఈరోజు తప్పకుండా పని అయిపోతుంది… మిమ్మల్ని ఎక్కువ వెయిట్‌ చేయనివ్వను మేడం” అంది లలిత.
మా జూబ్లీహిల్స్‌ లేడీస్‌ క్లబ్‌ యానివర్సరీ దగ్గరకొచ్చేస్తోంది… త్వరగా తీసుకురా.. నీ సెలెక్షన్‌, బ్లౌజు కుట్టడం అంతా బావుండాలి. అందరూ వేసుకునే రెగ్యులర్‌ కాంబినేషన్స్‌ ఉండకూడదు. గుర్తుంది కదా సమ్‌థింగ్‌ స్పెషల్‌గా ఉండాలి. అందరికీ నచ్చితే నీక్కూడా మంచిదే కదా…
ఇక ఉంటా అంటూ కట్‌ చేసింది మాలినీ దేవి.
సరదాగా పొలాలు చూద్దామని పోచంపల్లి దగ్గర పల్లెటూరు వచ్చిన మాలినీ దేవి తన కుట్టు నైపుణ్యం చూసి ఎంతో ముచ్చట పడి సిటీకి తీసుకొచ్చి తనకి రూమ్‌ ఇచ్చి డబ్బు సాయం చేసి షాపు కూడా పెట్టించింది.
” దేవుడా కనీసం ఇవ్వాళ ఎలాగైనా మేడమ్‌ చీర సెట్టయిపోవాలి ” అనుకుంటూ మంచం దిగి, చకాచకా స్నానం చేసి, కాస్త ఉప్మా చేసుకుని తిని స్కూటీ వేసుకుని బైటికి వచ్చింది లలిత.
ఓ నాలుగు బొటిక్‌లు, నాలుగు షోరూమ్‌లు తిరిగే సరికే మధ్యాహ్నం దాటిపోయింది. అప్పటికే లలితకు నీరసమొచ్చేసింది. ఓవైపు ఎండ మండిపోతుండడంతో విపరీతంగా దాహమేసింది. ఎక్కడైనా వాటర్‌ దొరుకుతుందేమోనని చుట్టుపక్కల తెగ వెతికింది.
**************
దూరంగా గుడి గంటల శబ్దం వస్తే అటుకేసి బైల్దేరింది. నీళ్లు ఏమైనా దొరుకుతాయి కదా అనుకుంది… లలిత స్వగతంలో.
చివరికి తాను అనుకున్నట్టే అక్కడ గుడి కనిపించడంతో ప్రాణం లేచి వచ్చినట్టయింది. ఎలాగూ నీళ్లు దొరక్కపోవు అలాగే దర్శనం కూడా చేసుకోవచ్చు అనుకుంది లలిత.
లోపలికెళ్లి నీళ్ల ట్యాపు తిప్పి కాళ్లు, చేతులు కడుక్కుని హాయిగా దాహం తీరే వరకూ నీళ్లు తాగింది. గుడిలోపలికెళ్లి దర్శనం చేసుకుని తీర్థం పుచ్చుకుంది. ఇంతలో ప్రసాదం పంచుతున్న ఒకామె వచ్చి ఆకు నిండా పులిహోర లలిత చేతిలో పెట్టింది.
అది తిన్నాక కాస్త హుషారు వచ్చింది. మరోసారి దణ్ణం పెట్టుకుని బైటికి వచ్చింది లలిత.
“అమ్మా పూలు తీస్కుంటారా ” అని వినబడితే యథాలాపంగా అటు చూసింది లలిత.
మల్లెపూల మాల కడుతోంది. ముఖం నిండా చిరునవ్వుతో ఎంతో చూడముచ్చటగా ఉంది ఆ నడివయసు అమ్మాయి.
లేత పచ్చి మావిడి కాయ రంగు చీరకి ముదురాకు పచ్చ జాకెట్టు వేసింది. చీర నెరిసిపోయింది. జాకెట్టు మీద అక్కడక్కడా ఎర్రటి చుక్కలు.. ఎంతో అద్భుతంగా అన్పించింది లలితకి. చకచకా కొన్ని ఫొటోలు తీసింది ఫోన్‌లో. ఇక తన సమస్య పరిష్కారమైనట్టు సంతోషంగా అక్కడినుంచి కదిలింది.
ఇంటికెళ్లి వంట చేస్కుని తిని గబగబా మళ్లీ బయల్దేరింది బస్సులో పోచంపల్లి వైపు.
గంటన్నర ప్రయాణం తర్వాత పోచంపల్లి.
నేరుగా మగ్గం దగ్గరకు చేరుకుంది. చిన్నప్పటి నుంచి అందరూ తెల్సిన వారు కావడంతో పెద్దగా ఇబ్బంది పడలేదు. ఫొటోలు చూపించి ఆ కాంబినేషన్‌లో చీర నెయ్యమని చెప్పింది. రంగు కొంచెం ముదురు కాకుండా అలాగని మరీ లేతగా కూడా కాకుండా కొంత వెలిసినట్టుండాలని మరీమరీ చెప్పింది. వారం తర్వాత రమ్మని చెప్పడంతో… తిరుగు ప్రయాణమైంది లలిత.
చూస్తుండగానే వారం గడిచింది. ఈలోపు మాలినీ దేవి నుండి 2 సార్లు ఫోన్‌ వచ్చింది లలితకి. పది రోజులయ్యాక చీర తెచ్చాడు మగ్గం కుర్రాడు.
***************
లేత పచ్చి మామిడి రంగుకు మరీ అంత ముదురు కాని రంగు బోర్డర్‌.. పమిట చెంగు మీద అక్కడక్కడ చిన్న చిన్న నెమళ్లు… నెమలి కంఠం రంగుతో వాటి ముక్కు దగ్గర ఎర్రని చుక్క… చూడ ముచ్చటగా ఉంది చీర. పోచంపల్లి పట్టుచీర. వెంటనే జాకెట్టు ముక్క కట్‌ చేసి కుట్టడం ప్రారంభించింది లలిత. రెండు రోజులు కష్టపడి ఎంతో అందంగా అద్దినట్టుండే ఫ్యాన్సీగా కూడా ఉండేటట్టు తయారు చేసింది లలిత.
“లక్ష్మీదేవిలా ఉండే మేడమ్‌ ఈ చీరలో ఇంకా ఎంతో బాగుంటారు” అనుకుంది లలిత. ఆరోజు తృప్తిగా నిద్రపోయినట్టు అనిపించింది లలితకి.
తెల్లారగానే అన్ని పనులు చకచకా పూర్తి చేసుకుని జూబ్లీహిల్స్‌ బయల్దేరింది చీర తీసుకుని.
***************
సోఫాలో కూచుని దానిమ్మ జ్యూస్‌ తాగుతోంది మాలినీ దేవి. లలితను చూడగానే సాదరంగా ఆహ్వానించింది. జ్యూస్‌ లలితకు కూడా ఇచ్చింది.
“ఏం లలితా చీర తెచ్చినట్టున్నావు ” ఇంతకీ ఏ చీర సెలెక్ట్‌ చేశావో అంది దర్పంగా.. కొంత కుతూహలంగా.
“తెచ్చాను మేడమ్‌.. మీకు నప్పే విధంగా తయారు చేయించాను. మీకు తప్పకుండా నచ్చుతుందనే అనుకుంటున్నాను. చూడండి అంటూ అపురూపంగా కవర్లోంచి తీసింది.
చీర చూసిన మాలినీ దేవి కళ్లు మెరిసాయి. ఒక్కసారిగా మొహం వెలిగిపోయింది.
“చాలా బావుంది లలితా నువ్వు ఎంత కష్టపడ్డావో తెలుస్తోంది. అసలు ఈ పాస్టల్‌ కలర్‌ ఎక్కడ దొరికింది, ఇప్పుడీ లేత రంగుల ఫ్యాషనే నడుస్తోంది. నీ టేస్టే..టేస్ట్‌ నిజంగా అద్భుతం.
అవును మేడం మీరు కట్టుకుంటే ఇంకా అందం వస్తుంది చీరకి. చక్కగా పూలు పెట్టుకోండి, మెడలో హారం వేసుకోండి.
“సాక్షాత్‌ లక్ష్మీ దేవే ప్రత్యక్షమైందంటారు చూడండి.” అంది లలిత మరింత ఉత్సాహంగా.
“నువ్వే వచ్చి తయారు చెయ్యి” అంది మాలినీ దేవి.
“తప్పకుండా మేడమ్‌” అంతకన్నానా… మహద్భాగ్యం అంది లలిత.
ఒక్క నిమిషం.. నీకు ఇరవై వేలు గిఫ్టుగా ఇస్తున్నా తీసుకో.. బ్యాగులోంచి తీసి చేతిలో పెట్టేసి కవర్‌ తీస్కుని పై ఫ్లోర్‌కెళ్లిపోయింది.
స్కూటీ స్టార్ట్‌ చేస్కుని గుడి దగ్గరకు చేరుకుంది లలిత. లోపలికెళ్లి దర్శనం చేసుకుని బయటకు వచ్చింది.
అదే స్థలంలో కూచుని పూలమ్మాయి పూల మాలలు కడుతోంది. నా దేవత లోపల్లేదు బయట ఉందనుకుంది లలిత.
“మూర మల్లెపూలు ఎంత” అని అడిగింది లలిత
“పది రూపాయలు అమ్మా” అని చెప్పింది పూలమ్మాయి.
“రెండు మూరలు ఇవ్వు” అంది లలిత.
“ఇదిగో అమ్మా” అందించింది పూలమ్మాయి.
“ఇవిగో డబ్బులు… పది వేలు వేరుగా పెట్టిన కవరు పూలమ్మాయికి ఇచ్చి స్కూటీ స్టార్ట్‌ చేసేసి రయ్‌న… వెళ్లిపోయింది లలిత.
కవర్లో పెట్టిన డబ్బు చూసి ఆశ్చర్యంగా చూస్తుండి పోయింది పూలమ్మాయి. 
************

సమీక్ష: సి. ఉమాదేవి
మనిషి జీవితంలో హాస్యం ఒక ఉద్దీపనగా భావించవచ్చు. హాస్యంలేని మనుగడ ఉప్పులేని కూరలా రుచించదు. ఇరవై ఆరుమంది రచయితలు, రచయిత్రులు హాస్యాన్ని తమదైన శైలిలో తమ రచనలలో పొందుపరచి మనకు ఆనందాలహరివిల్లునందించారు.
ఇక కథలలోకి అడుగిడితే కథలన్నీ విభిన్న హాస్యసంఘటనలతో మిళితమై మనలో చిరునవ్వులు పూయిస్తాయి. వంగూరి చిట్టెన్ రాజు కథ మనల్ని అలరించడమే కాదు మనకు అమెరికా వాహనయోగం కథలో కారు కష్టాలను కళ్లకు కట్టినట్లు హాస్యస్ఫోరకంగా వివరించడం ఆకట్టుకుంటుంది. మణివడ్లమాని రచన అ-అప్పలకొండ, ఆ-ఆనందరావు మరో చక్కని కథ. పక్కింటి ముసలమ్మ మరణిస్తే అన్నీ దగ్గరుండి జరిపించినందుకు ఆవిడ ఆత్మతనచుట్టు తిరుగుతున్న వైనం. ఆ ఆత్మ ఇల్లు వదలి వెళ్లాలంటే తనే చనిపోయినట్లు నటించడం ఆనందరావులోని మూర్ఖత్వానికి పరాకాష్ఠగా చక్కగా వివరించారు. ఉమాదేవి కల్వకోట రచన బామ్మగారి బోస్టన్ ప్రయాణం. బామ్మగారి బోస్టన్ ప్రయాణం ఊరువాడ ఏకమై ప్రచారం చేస్తుంటే ఆమె కొడుకు హనుమంతరావు ఆశ్చర్యానికి గురవుతాడు. చివరకు మనవరాలి ప్రసవానికి తనే వెళ్లాలన్న పట్టుదలతో బోస్టన్ కు ప్రయాణమవడం విమానయానంలో ఆమె ప్రవర్తనాసరళి మనల్ని నవ్వులలో ముంచెత్తుతాయి.
వెంకట్ అద్దంకి రచన అతిసంశయ మనల్ని జాగ్రతగా ఉండమని హెచ్చరిక కూడా చేస్తుంది. ఫోను చేసి మరీ మీకు లక్కీడిప్ గెలుచుకున్నారు అని చెప్పడం మనల్ని కాసేపు మైమరిపించినా వాటి వెనుకనున్న ప్రణాళికలు అర్థమైనపుడు మనం జాగ్రత్త పడాలనే సందేశాన్నీ హాస్యం జోడించి మరీ వర్ణించడం బాగుంది. సయ్యద్ నజ్మా షమ్మీ ఉత్తమ మొగుడు కథ హాస్యాన్ని రంగరిస్తూనే భర్తల పడు పాట్లను కళ్లకు కట్టింది. భార్య షాపింగ్ ను తప్పించుకోవడానికి చీరకట్టుకుని భర్త షాపునుంచి వెళ్లిపోవడాన్ని కొడుకు గమనించి చెప్పడం హాస్యం పండించడమే. మాలాకుమార్ రచన దొంగగారూ స్వాగతం కథ నిద్రలోనే దొంగవచ్చాడని కలవరపడటం భర్త వంతయితే నిజంగా దొంగ వచ్చాడని భార్య భయపడటం నవ్వులు పూయిస్తాయి. చివరకు గులాబి ఫోటోలున్న సెల్ ఫోనును దొంగ ఎత్తుకెళ్లిపోవడం చివరి మలుపు. గిరిజారాణి కలవల కథ జలజాక్షి జలజాపతి నేటి ఫేస్ బుక్ తీరుతెన్నులను రసాత్మకంగా వర్ణించడం అలరిస్తుంది.
జి. యస్. లక్ష్మి కథ తాజాతాజా పెళ్లిబాజాలు మనసులు కలిసిన ఇద్దరు పెళ్లి చేసుకోవాలని నిర్ణయించుకోవడం మంచిదేకాని పదేపదే విభిన్న రీతులలో పెళ్లి చేసుకోవడం హాస్యాన్ని పంచుతుంది. డా. పి. విజయలక్ష్మి పండిట్ కథ దోమలవేట దోమల స్వగతాన్ని కూడా వినిపించింది. రైలులో సైతం దోమల బ్యాటుకు పనిపట్టే ఆలోచన త్రివిక్రమరావుది. దోమల బ్యాటు విన్యాసాలు అందరిని కలవరపరుస్తాయి. చివరకు కుట్టిన దోమల తాకిడికి త్రివిక్రమరావు కలవరపడతాడు. దోమలు నవ్వుకోవడం చూసి మనము నవ్వుకుంటాం. ఆయాసానికి గుండె ఆపరేషను పి. యస్. యమ్. లక్ష్మి మనకందించిన మరో చక్కటి కథ. ఎప్పుడు అదేపనిగా తినే ధనలక్ష్మి ఆయాసంతో డాక్టరును కలవాలనుకోవడమే కాదు అందరికీ తనకు పెద్దవ్యాధి వచ్చిందని చెప్పాలనుకోవడం కొసమెరుపై ఆకట్టుకుంటుంది. శ్రీ సత్య గౌతమి జె. వలలో చేపలు కథ నేటి సమాజ దృక్పథాన్ని హాస్యం మిళితం చేసి మనకందించారు.
మంథా భానుమతి కథ, అడ్డం తిరిగిన కథ. రచయిత విజయ సారథి కథాన్వేషణలో విషయ సేకరణకు ఎలా ప్రయత్నిస్తాడో వివరిస్తూ రచయితనే తిరిగి తన ప్రశ్నలతో తిరకాసులో పడేసిన ఆటో డ్రైవరు రాము మనలో హాస్యపు జల్లు కురిపిస్తారు. ఇంకా ఎందరో నిష్ణాతులైన రచయితలు, రచయిత్రులు హాస్య కథలతో మనల్ని ఆనందింప చేస్తారు. అందరికీ శుభాభినందనలు.
    



రచన: చందలూరి నారాయణరావు
 
 
చెప్పడానికి ఏమి లేదన్నప్పుడే
చెప్పుకొనేది ఏదో ఉన్నట్లే…
 
రెండు కళ్ళల్లో అలలను కట్టేసి
సాగరాన్ని మోస్తున్నట్లే…
 
కోత పెడుతున్న జ్ఞాపకం
గుండెల్లో  ఘోషిస్తున్నట్లే..
 
మౌనం ముసుగులో
కలలను పోగుచేస్తున్నట్లే…
 
విరిగిన ఆలోచనకు వ్రేలాడే నిరాశకు
ఒంటరిగా వేదనకు గురివుతున్నట్లే…
 
రాత్రిని చిట్లగొట్టి
చీకటిని వెళ్ళగొట్టిన్నట్లే.
 
పగటిని తవ్వుతో
వెలుగును వెతుకుతున్నట్లే
 
ఎక్కడో దూరంగా చుక్కలతో
నిరంతరం సంభాషిస్తూన్నట్లే…
 
ఎక్కడో ఉదయించాలని ఆశతో
బతుకుతున్నట్లే…
 


 
   
