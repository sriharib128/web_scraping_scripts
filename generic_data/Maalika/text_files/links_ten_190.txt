వాయుగుండ్ల శశి కళ 
 
ఒక్క సారి రారాదా
నీకోసం హృదయం పచ్చని ఆకులుగా మార్చి
తోరణాలు కడుతాను
ఒక్క క్షణం లో ఎర్రటి జ్వాల ను పూసుకున్న కళ్ళు
ఒక ప్రశ్నగా మారి వేలాడుతూ
నీరు లేక జనాలు చేసే రణాలు సంగతి ఏమిటి?
యుద్దాల మధ్యలో ఎక్కడైనా పచ్చని చిగురు
విరబూస్తుందా ?
 
నా ఉద్వేగాలను రంగరించి
షడ్రుచుల పచ్చడిగా చేసి నైవేద్యం చేస్తాను
ఒక్క సారి రారాదా …..
వేదనతో మ్లానమైన మొహం తో
ఒక్క సారి తిరస్కరింపు తల అటు తిప్పుతూ
రోదనలు ఆవేదనలు తప్ప నీ చుట్టూ
సమాజం లో ఏ ఉద్వేగము లేదు
ఆరు రుచులు ఎక్కడినుండి తెస్తావు
దోసెడు నుండి కన్నీళ్లు తప్ప!
 
ఈ ఏడాది పంచాంగానికి
నిన్నే రాజును చేస్తాను
కాసిన్ని నీ మెత్తని అడుగులు
ఇటు వైపు వేయరాదా ! కోయిల కూజితాల తో
స్వాగతం పలుకుతాను
 
సన్నటి నవ్వు లేత పెదాలపై
చిగురాకు ఎరుపులా ….
నింగి లోని నెలరాజునే
నాలో పొదువుకున్నాను
ఈ ఎడారి రాజరికాలతో నాకు పని ఏమిటి ?
ఆక్రమించుకున్న పంట భూముల
సాక్షిగా
కట్టబోయే ఆకాశ హర్మ్యాల సాక్షిగా
లేత చివుళ్ళు లేని తెలుగు గడ్డపై
కోయిలలు ఎలా తెస్తావు !
ఆకలికి మండిన గుండెల అరుపుల తప్ప
పర్లేదు …. నీకు అలవాటేగా
ఈ ఉగాదిని కూడా హాలోగ్రామ్స్ గా మార్చి చూసుకో ….
తెలుగు ఉగాది
ఒక్క సారి రారాదా !
స్వధ వెలమకన్ని
 
ఏ ముఖం పెట్టుకోని వస్తున్నావు నీవు?
ఓహో మన్మధయేమందంగా వుందని అడుగుతున్నావా?
మనసందం లేని మనుషులకి మన్మదైనా, దుర్ముఖైనా ఒకటేనంటావా?
దుర్మతులు, నరరూప రాక్షసులు మన్మధలో లేరా,
నేనొస్తానంటే వద్దంటావేం వచ్చితీరుతానంటావా?
దుర్ముఖీ! నీవెలాగో మా సముఖానికి రానేవచ్చావ్
ఎన్ని ఉగాదులు వచ్చినా మారని దగాకోరులు,
కల్తీశాలులు, అవినీతిపరులు, స్త్రీని వేధించే నీచ కీచకులు
ఇకనీవంటే హడలి మారాలి లేకుంటే చావాలి,
అమ్మా! దుర్ముఖీ మాలో సుహుద్బావాన్ని నింపి
మాకు సుఖశాంతులనిచ్చి,
అందరికి ఆనందాన్ని పంచి
తెరమరుగు కాకుండా
“భాషలరాణి తెలుగు సుభాషిణి” అందలమెక్కించి
నీవు సుముఖివే అనిపించు మమ్ము అలరించు!
యు.ఎల్. ఎన్. సింహా
అదిగో నవ ఉగాది వచ్చేస్తుంది
ఇక పండగే పండుగ మనకు
దినపత్రిక పేజీలలో దినఫలాలుగా
దూరదర్శన్లలో దేదీప్యమానంగా
ముఖపుస్తకంలో మె(ము)రిసిపోతూ
వెబ్ సైటులో వెలిగిపోతోంది….
కవితా పోటీలు…పండుగ సంబరాలు…
పంచాంగ శ్రవణాలు, అష్టవధాన కాలక్షేపాలు
మనకిక పండుగే పండుగ…
ఆనాటి పల్లెలు లేకపోతేనేం..
మావిడితోరణాలు గుమ్మానికి కట్టకపోతేనేం…
పసుపుగడపలు కనుమరుగైతేనేం …
గుండెల నిండా ఆత్మీయతల్ని…
మనసునిండా మమతానురాగాల్ని నింపుకుని…
ఓ నలుగురు బంధువులు మన మధ్యకు రాకపోతేనేం…
చిచ్చుబుడ్డికి కొత్త చొక్కా తొడిగినట్టు
సంతోషాల్ని విరజిమ్ముతూ తిరిగే చిన్నారులు
మన మధ్య ఆడకపోతేనేం…
పట్టు పరికిణీల్లో చిట్టి తల్లుల్ని చూడకపోతేనేం..
ఆ సంతోషాల వెలుగుల్లో పెద్దల ముచ్చట్లు మెరవకపోతేనేం..
కోయిలమ్మల రాగాలాపనలు వినకుంటేనేం…
చిగురించడం మానేసిన చెట్లు…
కూలిపోయి పలకరించే గులకరాళ్ళ మొండి గోడలు..
ఇంకా పల్లె వెలుగు బస్సు కోసం ఎదురు చూసే
ఆ పెద్దాయన చేతిలోని చుట్ట వాసన…
ఇవి తప్ప ఏముంది అక్కడ పండగ…
పండుగంటే మనది…
పసందంటే మనది….
మనిషితో పనిలేదు…మాటతో పనిలేదు…
ఇంటర్నెట్ ముందు ఇకిలించి కూర్చుంటా…
ముఖ పుస్తకంలో ఉగాదికి ఊరేగింపు చేస్తుంటా…
లైకుల నైవేద్యాలతో..
కామెంట్ల కర్పూరహారతి పట్టిస్తా..
ఉసూరుమంటూ ఉగాదిని
మరోమారు ఉత్తచేతులతో  సాగనంపేస్తా…
ఓ పిడికెడు కూడ ఆనాటి పల్లె పరిమళాన్ని పెట్టకుండా..!!!
 ప్రవీణ్ కుమార్ వేముల
నా మనసు సుమబాలను సంపెంగరసితో స్నానం చేయించి
ఉరిమిని అరువుతెచ్చి వస్త్రాన్ని కుట్టించి
కరుణను నా కంటికి కాటుకజేసి
వినయ, విధేయత వజ్రాలతో నా ఆభరణాలను చేయించి
తామస సంహారశైలి తిలకంగా దిద్ది
మమతలను కరిగించి ముక్కెరగా చేయించి
జ్ఞానసంపదను నా జడకుచ్చులుగా వేయించి
ఆత్మీయతా స్నేహంలో నా అలంకరణ గావించి
ప్రపంచ పూదోటలో నను విహారానికి తీస్కెళ్ళింది…
శోకగ్రస్తమైనవేళ చెలిమిని పంచి
సంతసంతో చిందులువేస్తే కౌగిలి పంచి
ఓటమికి వెరచినవేళ వెన్నుతట్టి
ప్రతి పనికి ప్రోత్సాహక ఉగ్గుపట్టి
ఆశయాల అంబరాన్ని నా కళ్ళముందు చేర్చి
అంతరంగ శక్తులను అస్త్రాలుగా మార్చే నైపుణ్యం నేర్పి
ప్రకృతిలో ప, ద, ని, స, లు వినే భావుకత నేర్పి
ప్రతి క్రియలో సంతోషశోధన చూపి….
శిశిరం … గ్రీష్మం … వసంతం … అని తేడా లేకుండా
తోడై నిలిచి డస్సిపోయిందేమో! ….
నాకై —-
బ్రతుకు బాటలో భవితలో తోడుగా
“తెలుగు నూతన వత్సర ఓరిమి” ని నా ముందు నిల్పింది !!!
వాణి కొరటమద్ది
                                                                                     
తరువులన్ని కొత్తచిగురు తొడుగుతాయి ఆమనిలో
ప్రతిమదిలొ పులకింతలు రేపుతాయి ఆమనిలో ||
సుఖ దు:ఖాల సత్యాలు విడమరచి ప్రబోదించి
సంసృతికి ప్రణామాలు పలుకుతాయి ఆమనిలో ||
వేపపువ్వు పచ్చడితో షడ్రుచులూ మేళవించి
ఆరుఋతువుల అర్ధాలనె చాటుతాయి ఆమనిలో ||
విరబూసిన విరికన్నెలు మకరందం నింపుకుంటు
వసంతుడినె ఆగమనము కోరుతాయి ఆమనిలో ||
మధురమైన అనుభూతితొ మనసుకెంత ఉల్లాసమో
మధువునిండి పుష్పములే నవ్వుతాయి ఆమనిలో ||
మధుమాసపు సొబగులన్ని ఆహ్వానము ప్రకటిస్తూ
చిగురాశలు చిలుకరిస్తు వచ్చినాయి ఆమనిలో ||
ఆకురాలి ప్రతిచెట్టూ చివురాకులు అలవరించి
కోయిలలకు స్వాగతాలు పలుకుతాయి ఆమనిలో||
విరిసివున్న పువ్వులపై నవ్వుకుంటు భ్రమరాలు
మధువునంత జుర్రుకోగ వాలుతాయి ఆమనిలో ||
సిరిమల్లెలు పరిమళాలు వెదజల్లును వనమంతా
మగువసిగన మురవాలని కులుకుతాయి ఆమనిలో||
భావాలే పూయిస్తూ వసంతాల సొగసులన్ని
మౌన ‘వాణి’ కవనంలో నిండినాయి ఆమనిలో ||
  మంథా భానురామారావు   
 
ఆమని ఆగమనం తో ఆరంభం కదా
కోయిలమ్మల కుహుకుహురావాలు!
పోటీపడి వేసే స్వరకల్పనలు
పంచమ స్వరంలో ప్రతిధ్వనిస్తూ.
ఎర్రని మావి చివుర్ల మధ్య వేలాడే పిందెలు
చల్ల గాలికి తలలూపుతూ
వసంత లక్ష్మికి స్వాగతం పలుకుతున్నాయి.
విరగపూసిన వేపచెట్లు మంచు బిందువుల్లా రాల్చే పూలు
నేలంతా పరచుకుని భూమాతకి
వెచ్చని కంబళి కప్పుతుంటే ఆగలేని
వాయుదేవుడు పని కట్టుకుని అక్కడక్కడ లేపి
రంగవల్లులు దిద్దుతున్నాడు.
నింబవృక్షాలకి కట్టిన ఊయలలు
పడుచు కన్నెల కిలకిలలతో సొగసుగా ఊగుతుంటే
కోడెకారు చిన్నవాళ్లు వలపు వలలు విసురుతూ
వసంత వనముల్లో విహరిస్తున్నారు.
కొత్త అల్లుళ్లు బిడియంగా వరండాలో
ఒదిగి ఉంటే చిలిపి మరదళ్లు అక్కని దాచి
ఆట పట్టిస్తున్నారు, అమ్మ అదిలింపులను
నాన్న కోర చూపులను లెక్క చేయక.
నవకాయ పిండివంటలు నాలుక చవులూరిస్తుంటే
ఉగాది పచ్చడి అంటూ చేతిలో వేసింది బామ్మ.
షడ్రుచులేమో గాని, చేదే తగిలి కేక పెట్టి
నొసలు చిట్లించారు పిల్లందరు కూడి ఏక బిగిని.
జీవిత మందునా చేదుకూడ భాగమంటూ
వేదాతం వల్లించారు తాతగారు వాడిగా.
కొత్త వలువలు కట్టి పెరపెర మంటూ
ఏటి గట్టుకు వెళ్లి దోబూచులాడుతుంటే
కొత్త అల్లునికి దొరికింది కోమలాంగి.
నును సిగ్గు మోముతో కలికి కౌగిలి నిమడగా
కొత్త వత్సరపు ఆనంద లహరిలో
కేరింతలే మిన్నంటె పల్లె లోన.
సుజల గ౦టి
అరుదె౦చెను మన్మధ నామ స౦వత్సర౦
మరుగైన వనాలతో మాయమైన మయూఖాలతో
మావి చివురు తిని గళమెత్తి పాడలన్న కోకిలమ్మకు కరువైనవి చెట్టు కొమ్మలు
ఎటుచూసినా మారణ హోమాలు.ఆపలేని అత్యాచారాలు అఘాయిత్యాలు.
అడుగ౦టుతున్న మానవతా విలువలు అబలల ఆర్తనాదాలు
పులకరి౦చమన్నా పలకలేని పుడమితల్లి పరితపిల్లుతో౦ది
మానవుడు సృష్టి౦చిన ప్రభ౦జనానికి
తన విజ్ఞతతో ము౦దుకు సాగుతున్నానని మురిసిపోతున్న మానవుడు
తాను తీసుకున్న గోతిలో తానే పడబోతున్నానని తెలియని
అ౦ధకార౦లో అయోమయ౦ లో తేలియాడుతూ
మానవజాతి మనుగడకు ప్రాణ౦ పోసిన మగువపట్ల
మనుజుడిని౦చి మనుజాశనుడుగా మారుతున్న వేళ
ఏమని ఆహ్వాని౦చను ఉగాదిని ఏమి తెస్తు౦దని ఆన౦ది౦చను ఈ నవ్య ఉగాది
ఇది ఆదా! లేక అ౦తమా! అనే స౦దిగ్ధ౦లో మునిగిపోయిన మనసుతో
టీవీయస్.శాస్త్రి
మీరెప్పుడైనా అడుక్కునే వాళ్ళ సభలను చూశారా! చూసేవుంటారు! చూడటమే కాకుండా పాల్గొని కూడా ఉంటారు. కానీ అవి బిచ్చగాళ్ళ సభలు అని  అనుకొని  ఉండరు అంతే ! ఇటువంటి ఒక సభను చూసే ‘అదృష్టం’ ఈ మధ్యనే నాకు కలిగింది. కొంత మంది కోరికపై ఆ సభానిర్వహణ భారం కూడా నా మీద పడింది.అన్నీ భగవంతుని నిర్ణయం మేరకే జరుగుతాయి అనటానికి ఇంతకన్నా పెద్ద ఉదాహరణ మరేదీ అక్కరలేదు.బిచ్చగాళ్ళ కోరికలూ,  ఆలోచనలూ ఎలా ఉంటాయో చెబుతాను.నేను మొదట్లో ధ్యానంలో కూర్చున్నప్పుడు  మాస్టర్ ను రెండు మూడుసార్లు కోరికలు కోరాను.  మాస్టర్  రెండు మూడు సార్లూ నా కోరికలు తీర్చారు. ఆ తరువాత ఈ మార్గం సులభంగా ఉండటం చేత, మాస్టర్ ను కోరికలు తీర్చమని మళ్ళీ కోరాను ఇంకొకసారి! ఈ సారి మాస్టర్  నన్ను మందలింపుగా ఇలా అన్నారు, “ఎప్పుడూ బిచ్చగాడిలా ఉండటానికి ఎందుకు ఇష్ట పడుతావు? నీకు కావలసింది ఏదో  కష్టపడి సంపాదించుకుని,  అందరికీ ఇచ్చే స్థాయికి చేరుకోవాలని ఎందుకు అనుకోవు ?” అని. మాస్టర్ మందలింపులోని  అంతరార్ధం నాకు అర్ధమయింది.అప్పటి నుండి నేను “అడుక్కోవటం” పూర్తిగా మానేశాను. “ఇచ్చేస్థాయికి” చేరుకోవటానికి ప్రయత్నిస్తున్నాను. చాలా రోజుల క్రితం భగవద్గీత చదువుతున్న సమయంలో నాకు ఒక మంచి పదం లభించింది.అదే ‘సంకల్ప సన్యాసం’! దానిని గురించి ఒక పుస్తకం వ్రాయటానికి ఉపక్రమించాను. కానీ అది కార్యరూపం దాల్చలేదు. కారణం బహుశః అది వ్రాసేందుకు మాస్టర్ ను అనుమతి ‘అడుక్కోవటమే’ కారణం అయి ఉంటుంది. వీడికి ఎప్పుడూ ‘అడుక్కోవటమే’ అలవాటైంది. ఈ అలవాటును మాన్పించాలని మాస్టర్ భావన  కావచ్చు! అర్ధమైన తరువాత ‘అడుక్కోవటం’ పూర్తిగా మానేసి ఆనందంగా ఉన్నాను. అదీగాక రోజూ ‘అడుక్కునే’ వారిని చూస్తే ఎవరికైనా అసహ్యం కలుగుతుంది.అందులో ఏమాత్రం సందేహం ఉండనవసరం లేదు.ఆ మధ్య నా భార్యకు తీవ్రమైన జబ్బు చేసింది. పిల్లలందరూ దూరప్రాంతాలలో ఉన్నారు.ఒంటరిగా ఉన్నానుకున్నాను, కానీ మాస్టర్  నా చెంతనే వెన్నంటి ఉన్నారు.ఆ సమయంలోమాస్టర్ ని ఒక కోరిక కోరాను.అది ఏమిటంటే,”ఈ పరిస్థితిని ఎదుర్కొనే ధైర్యం ప్రసాదించమని. “మాస్టర్ నా కోరిక మన్నించటమే కాకుండా,నా భార్యను కూడా కాపాడారు.ఎందుకంటే అది ‘అడుక్కోవటం’ కాదని మాస్టర్  భావన అయి ఉంటుంది, నేనూ కూడా ‘అడుక్కునే’ భావనతో కోరిక కోరలేదు. మనం ‘అడుక్కోవటానికి’ పూర్తిగా అలవాటు పడ్డాం. అందులో ఏమాత్రం సందేహం అక్కరలేదు! గుడిలోపల ‘అడుక్కునే’ మనకూ,గుడి బయట ‘అడుక్కునే’ బిచ్చగాళ్ళకు తేడా ఏముంది? ఒక విధంగా చెప్పాలంటే, మనం ఖరీదైన బిచ్చగాళ్ళం.కార్లల్లో వచ్చి ‘అడుక్కుంటాం’! పూజారికీ, హుండీలలో విపరీతంగా లంచాలు పడేసి ‘అడుక్కుంటాం’. మన ప్రార్ధనలన్నీ’అడుక్కోవటమే’! మనమే ‘నిత్య బిచ్చగాళ్ళం’ అయినప్పుడు, ఇంకొకరికి ఇచ్చే ప్రసక్తి ఎక్కడుంటుంది? ‘అడుక్కోవటం’ కూడా ఒక స్టేటస్ సింబల్ అయిపోయింది. “ఈ మధ్య మేము తిరుపతి వెళ్లి స్వామి వారికి కళ్యాణం చేయించాం.మా అబ్బాయికి మంచి సంబంధం కుదరాలని ‘అడుక్కున్నాం’! అని కొంతమంది గొప్పగా  చెప్పటం మనం వింటూనే ఉన్నాం. ఇలా రకరకాల బిచ్చగాళ్ళు ఉన్నారు. బిచ్చగాళ్లలో  కూడా స్థాయీ బేధాలు ఉన్నాయి. ఎవరి స్థాయిని బట్టి వారు ‘అడుక్కుంటారు’. ఇలా ‘అడుక్కొని’ తినేవాడి(రి)కి, కష్టపడి సంపాదించుకోవాలనే భావన ఉండదు. సరే! బిచ్చగాళ్ళ సభలోని విషయాలు చెబుతాను.బిచ్చగాళ్ళ సంఘం అధ్యక్షుడు ,తన సందేశంలో ఇలా చెప్పారు, “మనం అందరమూ సంఘటితమై, మరింతమంది సభ్యులను చేర్చుకొని,కష్టపడి ‘ముష్టి’ సంపాదించుకోవాలి” అని. బహుశః వారి సంఘం యొక్క ఆశయం చెప్పివుంటారు. నేను ఆశ్చర్యపోయి, వెంటనే తేరుకొని,”అవును నాదే తప్పు! ఇటువంటి  సభకు రావటం ఏమిటి? పైగా నిర్వహణ బాధ్యత కూడా తీసుకోవటమేమిటీ ?” అని మధనపడి తేరుకొని, చేసిన తప్పుకు చింతిస్తూ, నేను లేచి నా సందేశంలో ఇలా చెప్పాను, “ముష్టి ఎత్తుకొని వంద రూపాయలు సంపాదించుకోవటం కన్నా, కష్టపడి ఒక రూపాయి సంపాదించుకోవటంలో ఎంతో తృప్తీ, ఆనందమూ ఉంటాయి.అందుకని మనం కష్టపడి సంపాదించుకుందాం. అదే అలవాటు చేసుకుందాం” అని నేను చెప్పిన మాటలు సహజంగా ముష్టి సంఘం నాయకులకు కోపం తెప్పించాయి.” మనం  కష్టపడి ముష్టి విద్య నేర్చుకుంటే వీడెవడూ ఇది తప్పని చెప్పటానికి? మన ముష్టికి వీడు పెద్ద అడ్డంకి ” అని చెప్పటమే కాకుండా ఒక మంచి నినాదాన్ని కూడా ఇచ్చారు. అదేమిటంటే, “ముష్టి వాళ్ళు సమిష్టిగా ఉండాలి! ముష్టి వారి సంఘం వర్ధిల్లాలి!”అని.
వ్యష్టిగా,సమిష్టిగా మనకు ముష్టి ఇష్టమని నేననుకోను! మరి మీరేమంటారు?
(ఇది కేవలం హాస్య,వ్యంగ్య,యదార్ధ రచనే కానీ, ఎవరినీ ఉద్దేశించి రాసింది మాత్రం కాదు!)
సిరి వడ్డే

“శిశుర్వేత్తి పశుర్వేత్తి
వేత్తి గానరసం ఫణిః
కో వేత్తి కవితా తత్త్వం
శివో జానాతి వా నవా”…
అన్నారు పెద్దలు. భారతీయ సంగీతానికి మూలం సామవేదం. ఎందరో గొప్ప వాగ్గేయకారులు ఈ సంగీతాన్ని సుసంపన్నం చేశారు.  వీరు నవరసాలను ఒలికించిన కీర్తనలను, మన ఉగాది ‘షడ్రసాలు’ (షడ్రసాలు: అనగా ఆరు రుచులు) అయిన… మధురం = తీపి, ఆమ్లం = పులుపు, లవణం = ఉప్పు, కటువు = కారం, తిక్తం = చేదు, కషాయం = వగరులతో సంధాన పరిస్తే, ఈనాటి ఉగాది మరింత రుచులతో నవరసాలను కలిపిన షడ్రుషుల విందులతో, పసందులతో వీనులవిందులేకదా !
మధురం
జయదేవుడు అనగానే మనకు స్పురించేది ఆయన రచించిన “గీత గోవిందం”. ఈ గీత గోవిందమును శృంగార రసముతో, మధుర భక్తితో, నాయకా, నాయకీ భావముతో స్తుతించారు.  దీన్నే”అష్టపదులు” అని కూడా అంటారు. వీటిని వినని వారు ఉండరు అంటే అతిశయోక్తి కాదు కదా!
ప్రళయ పయోధిజలే ధ్రుతవానసివేదం.
కేశవా, ధ్రుత దశవధరూపం, జయ జగదీశహరే.
శ్రీతకమలాకుచమ మండల ధ్రుత కుండల
శ్రీజయదేవకవే రదం కురుతేముదం ఏ
మజ్గల ముజ్వల గీతి జయజయదేవహరే
లలితవజ్ఞలతా పరిశీలన కోమల మలయసమీరే
సరసవసంత సమయవనవర్నణ మనుగత మదన వికారం
చందనచర్చిత నీల కలేబర పీతవసన వనమాలీ
కేళి చలన్మణి కుండల మండిత గండయుగ స్మితశాలీ
హరిరిహముగ్ధవధూనికరే వలాసిని వలసతి కేళివరే
చంచరదధరసుధామధురధ్వని ముఖరిత మోహనవంశం
రాసే హరిమిహ విహితవిలాసం ….
ఈ గీతి కావ్యంలో మూడే పాత్రలు – రాధ, కృష్ణుడు మరియు సఖి.  విరహవేదన ఈ కావ్యంలోని విషయం. ఇందులో లౌకికంగా శృంగారం కనిపించినా, ఆధ్యాత్మికతే ప్రధానం. భక్తి, శృంగారం ఇందులో ఎంతో మధురంగా కలసిపోయాయి.
పులుపు
“విన్నపాలు వినవలె వింత వింతలు
పన్నగపు దోమతెర పైకెత్త వేలయ్యా…అంటూ వినయంగా మదిని నివేదిస్తూనే … సిరిమొగము దెరచి చిత్తగించవేలయ్యా …”
అంటూ కాస్త పుల్ల విరిచి నిలదీయడం కూడా ఒక గమ్మత్తైన రుచిని తెలియచేస్తుంది.
అన్నమయ్య కీర్తనలు అటు భక్తి పరంగానూ, ఇటు శృంగార పరంగానూ కూడా ఎంతో ప్రసిద్ది చెందాయి. “జో అచ్యుతానంద జోజో ముకుంద” – “నారాయణతే నమో నమో” – “పిడికిట తలంబ్రాల పెళ్లి కూతురు” – “రామ దశరధరామ” – “సిగరి పెండ్లి కూతురా సీతమ్మ” – “త్వమేవ శరణం”వంటి కొన్ని వేల కీర్తనలు మన తెలుగు శ్రోతలను ఇప్పటికీ వీనుల విందుగావిస్తూనే ఉన్నాయి. చందమామ రావే అంటూ, పసిపాపలకు గోరుముద్దలు తినిపించినా,“జో అచ్యుతానంద జోజో ముకుంద” అంటూ జోలపాటలతో ఊయలలూపి నిద్రపుచ్చినా అన్నమయకే చెల్లు.
కారం
కంచర్ల గోపన్నగా జన్మించిన భక్త రామదాసు సుమారు 400 కీర్తనలు భద్రాచల శ్రీరామచంద్రమూర్తిని ప్రార్ధిస్తూ రచించారు. ఎంత భక్తిగా శ్రీరామచంద్రుని కొలిచారో, కానరాని ఆ దైవాన్ని తన కీర్తనలలో అంత ఘాటుగానూ, ఏ తీరుగ నను దయచూసెదవో…ఏల దయరాదో రామయ్యా అంటూ ఆయన్ని మమ’కారంతో కటువు(కారం)గా అలిగేసి మరీ అడిగేసిన ఈ కీర్తనలోని షడ్రుచులలోని ఒకటైన కారంతో ముడిపడిన మమకారాన్ని విందామా ?
ఇక్ష్వాకు కుల తిలక (కాంభోజి రాగం-త్రిపుట తాళం)
ఇక్ష్వాకు కుల తిలక యికనైన పలుకవె రామచంద్రా నన్ను
రక్షింప కున్నను రక్షకు లెవరింక రామచంద్రా ||పల్లవి||
సీతమ్మకు చేయిస్తి చింతాకు పతకము రామచంద్రా
ఆ పతకమునకు పట్టె పదివేల వరహాలు రామచంద్రా || చ6 ||
వాహనములు మీకు వరుసతో చేసితి రామచంద్రా జగ
న్మోహన సంకెళ్ళు వేసిరి కాళ్ళకు రామచంద్రా || చ7 ||
కలికి తురాయి నీకు పొలుపుగ చేసితి రామచంద్రా
నీవు కులుకుచు తిరిగెద వెవరబ్బ సొమ్మని రామచంద్రా || చ8||
మీ తండ్రి దశరథ మహారాజు మెట్టెనా రామచంద్రా
లేక మీ మామ జనక మహారాజు పంపెనా రామచంద్రా || చ9||
అబ్బా తిట్టితినని ఆయాసపడవద్దు రామచంద్రా
ఈ దెబ్బల కోర్వక అబ్బ తిట్టితినయ్య రామచంద్రా || చ10 ||
వగరు
క్షేత్రయ్య అసలు పేరు మొవ్వా వరదయ్యగా భావిస్తున్నారు. అనేక పుణ్యక్షేత్రాలు, దేవాలయాలను సందర్శిస్తూ వాటి గురించిన వివరాలు తెలుసుకుంటూ ఉండటం చేత ఈయనకు క్షేత్రజ్ఞుడనే పేరు వచ్చింది. క్రమేణా అది క్షేత్రయ్యగా మారింది. వీరు దర్శించిన అన్ని క్షేత్రాలలో ఉన్న దైవాలపై ఈయన ఎన్నో కృతులు, కీర్తనలు, తత్వములు, పదములు, జావళీలు, పాటలు వ్రాసారు. వీటి అన్నిటిలో నవరసాలు నిండుగా ఉండి మనకు ఆరు రుచుల సమ్మేళనాలను అందిస్తాయి.  మచ్చుక్కి క్షేతయ్య మువ్వగోపాలా అంటూ గోపికల వగరు నిష్ఠూరాలను ఎంత చక్కగా పాడారు?
ఆనంద భైరవి రాగం – ఆదితాళం
పల్లవి:
శ్రీపతి సుతు బారికి నే-నోపలేక నిను వేడితే
కోపాలా? మువ్వ గోపాలా?
అనుపల్లవి:
ఏ ప్రొద్దు దానింటిలోనే-కాపైయుండి నీ సరస స
ల్లాపాలా? మువ్వ గోపాలా?
చరణాలు:
పైపూత మాటలు నేర్ప-జూపుదాని రతిపై నింత
తీపేలా? మువ్వ గోపాలా?
చూపుల నన్యుల దేరి-చూడని నాతో క
లాపాలా? మువ్వ గోపాలా?
నా పొందెల్ల దానికబ్బి-యే పొందును లేక యుసురనుటే
నా పాలా? మువ్వ గోపాలా?
ఇంతసేపు మోహమేమిరా? ఇందరికంటే – నింతి చక్కనిదేమిరా?
సుంతసేపు దాని – జూడకుండలేవు
అంతరంగము దెలుప – వదియేల మువ్వగోపాలా!
కొంత యున్నదో మువ్వగోపాల? గోరడ మేలా?
ఉప్పు
త్యాగరాజు కర్ణాటక సంగీత త్రిమూర్తులలో ఒకరు. త్యాగయ్య, త్యాగబ్రహ్మ అనే పేర్లతో కూడా ప్రసిద్ధుడు. నాదోపాసన ద్వారా భగవంతుని తెలుసుకోవచ్చని నిరూపించిన గొప్ప వాగ్గేయకారుడు. ఆయన కీర్తనలు శ్రీరామునిపై ఆయనకుగల విశేష భక్తిని, వేదాలపై, ఉపనిషత్తులపై ఆయనకున్న జ్ఞానాన్ని తెలియపరుస్తాయి. త్యాగయ్యలేని సంగీత ప్రపంచం ఉప్పు లేని విందు, రుచి లేని పసందు.
త్యాగరాజస్వామి వారి – జగదానంద కారకా (రాగం:నాట, తాళం:ఆది, కృతి:త్యాగరాజ)
పల్లవి: జగదానంద కారక జయ జానకి ప్రాణ నాయక
అనుపల్లవి: గగనాధిప సత్కులజ రాజ రాజేశ్వర సుగుణాకర సురసేవ్య భవ్య దాయక సదా సకల (సుగుణాకర సురసేవ్య భవ్య దాయక) (జగదానంద)
చరణం 1
అమర తారక నిచయ కుముద హిత పరిపూర్ణానఘ సుర సురభూజ
దధి పయోధి వాస హరణ సుందరతర వదన సుధామయ వచో
బృంద గోవింద సానంద మా వరాజరాప్త శుభకరా నేక
అనంతమైన(అగణితము=లేక్క పెట్టలేని) సుగుణాలను కలిగిన వాడవు.బంగారమయమైన పట్టు వస్త్రాలను ధరించినవాడవు. ఒక్క బాణముతో ఏడు సాల వృక్షములను కూల్చినావు. ఎర్రని పాదపద్మములు కలవాడవు. అపారము, అద్భుతమైనా మహిమలు కలవాడవు. సజ్జనులైన కవి హృదయాలలో నివసించెడి వాడవు. సకల దేవతాది మునులకు,సజ్జనులకు,శుభము కూర్చేడి వాడవు. లక్ష్మీ వల్లభుడవు. పాపమనే గజమునకు నరసింహ స్వామివి. త్యాగరాజాది భక్తులచే పూజలను అందుకునే జగన్నాధుడవు అంటూ ఈ కృతిలో శ్రీరామ చంద్రుని స్తుతించినా, ఎందరో మహానుభావులు అంటూ మహానీయులందరికి వందనాలను అర్పించిన ఆయన ప్రతి కీర్తన ఎంతో రుచిగా ఉంటుంది కదూ!
చేదు
కర్ణాటక సంగీత సామ్రాజ్యాన్ని ఏలిన త్రిమూర్తులుగా చెప్పబడే శ్రీ త్యాగరాజు, శ్రీ ముత్తుస్వామి దీక్షితులు, శ్రీ శ్యామశాస్త్రి లలో మూడవ వారైన, ఈయన అసలు పేరు “వేంకట సుబ్రహ్మణ్యము”. వీరిని తల్లిదండ్రులు “శ్యామకృష్ణా” యని ముద్దుగా పిలిచేవారు. అదే ఈయన కృతులలో ఈయన ముద్ర అయినది. ఈయన బంగారు కామాక్షి ఉపాసకుడు. అమ్మపై తప్ప వేరొకరి పై రచనలు చేయలేదు. ఆంధ్ర గీర్వాణ భాషా కోవిదుడై ఈయన కృతులలో ముఖ్యమైనవి: ఓ జగదంబా, హిమాచలతనయ, మరి వేరే గతి యెవ్వరమ్మా, హిమాద్రిసుతే పాహిమాం, శంకరి శంకురు, సరోజదళనేత్రి, పాలించు కామాక్షి, కామాక్షీ (స్వరజతి), కనకశైలవిహారిణి, దేవీ బ్రోవ సమయమిదే, దురుసుగా, నన్ను బ్రోవు లలిత, మొదలగునవి. ఎంతగా ఉపాసించినా అమ్మ కరుణకు నోచుకోలేక పోతున్నాననే చేదు మింగుడుపడక ….తల్లీ నిన్ను నెరనమ్మినాను వినవే అంటూ గొంతులో చేదు అనుభవాన్ని పలికించిన మన శాస్త్రిగారి కీర్తన అమోఘం!
కళ్యాణి – మిశ్ర చాపు
పల్లవి: తల్లి నిన్ను నెఱ నమ్మినాను వినవే॥
అను పల్లవి: ఎల్లలోకముల కాధారమైయున్న నా॥
చరణము(లు):
ఆదిశక్తి నీవు పరాకుసేయకు ఆదరించుటకిది మంచిసమయము గదా సరోజభవాచ్యుత శంభునుతపదా నీదు దాసానుదాసుడౌ నా॥
దేవి నీదు సరిసమానమెవరని దేవరాజమునులు నిన్ను పొగడగ నా వెద దీర్చి బిరాన వరాలొసగి నన్నుబ్రోవ నీ జాలమేలనే॥
మణి వడ్లమాని
అమృతవాహిని అవును ఆ పేరే ఒక తీయటిధారని  పానం చేస్తున్నంత  అనుభూతినిస్తుంది. రచయిత్రి సుజల గంటి రాసిన ఈ నవలకి ఆంధ్రభూమి వారు నిర్వహించిన నవలల పోటీలో ద్వితీయ బహుమతి వచ్చింది. ఇప్పటి దాక వీరు వ్రాసిన నవలలు ఆరు. ఏడవది ప్రచురణకి సిద్ధంగా ఉంది. ఈమె మొట్టమొదటి నవలకే  ప్రతిష్టాత్మకమైన అనిల్ అవార్డు వచ్చింది. రాసిన ఆరు నవలలో మూడు నవలలకి బహుమతులు పొందారు  దాదాపుగా నలభయి కధలు వ్రాసారు. వాటిలో కొన్ని కధలకి బహుమతులు పొందారు. ఈ నవల  ఆంధ్రభూమిలో ధారావాహికగా వచ్చినప్పుడు   మా అమ్మగారు  (ఆవిడకి 77 ఏళ్ళు) చదివి “అరవయి, డెబ్భయి దశకంలో వచ్చిన సీరియల్స్ ని ఎంత ఉత్సుకతతో ఈ సీరియల్  అంతే ఉత్సాహంగా  చదివేదాన్ని, తఱువాయి భాగం కోసం వచ్చేవారం వరకు ఎదురు చూడాలా? నవలగా  వస్తే  బాగుండును” అని అన్నారు. ఆ విధంగా మా అమ్మగారు మాత్రమే  కాదు ఎందరో పాఠకులు వారపత్రికలో  ఈ సీరియల్ కోసం  చాలా ఆసక్తిగా  ఎదురు చూసేవారు.
ఈ నవలకి కేంద్రబిందువైన మంజరి జీవితమంతా సమస్యల వలయంలోనే చిక్కుకుంటుంది. కాని ఆవిడలో ఉండే  పోరాడే గుణమే అన్నిటినీ ఎదుర్కోవడానికి సంసిద్ధమవుతుంది. చిన్నతనంలో పడ్డ కష్టాలకి ఆమె అంతగా బాధపడదు. కాని ప్రేగు తెంచుకొని పుట్టిన కన్నకొడుకు, గోరు ముద్దలు తిన్న కొడుకు, తన వేలుపట్టుకొని తప్పటడుగులు వేసిన కొడుకు, పెద్ద వయసులో తల్లిని చూసుకోవలసిన కొడుకు అవసరం తీరిపోయాక తెప్పని తగలేసే కుత్సితడని  తేలిపోవటంతో, ఒక్క క్షణం కుమిలిపోయినా … “చీ, నేనేం తప్పు చేశాను? ఆ మాత్రం  బ్రతకలేనా ఈ పరాయి దేశంలో” అని, తనకు తనే ధైర్యంగా నిలబడి  జీవనం సాగించాలని నిర్ణయం తీసుకుంటుంది.
ఇక్కడనుంచి  జీవితంలో మరో మలుపు తిరుగుతుంది. మొదటగా తన మేనకోడలుకి పరిచయస్తులయిన  డాక్టర్ దంపతుల ఇంట్లో వాళ్ళ పాపని చూసుకునే  నానీగా వెళుతుంది. అక్కడ జీవితం ఏంతో సాఫీగా సాగుతున్న సమయంలో  ఊహించని విధంగా ఆ  దంపతుల మరో ప్రదేశానికి వెళ్ళిపోవలసి వస్తుంది. అప్పటికి వాళ్ళు తమతో తీసుకొని వెళతామని అంటారు. అయితే మంజరి ఆలోచించుకుంటుంది. పాప పెద్దదయింది. తనతోటి అంత అవసరముండదు. పని లేకుండా ఎంతకాలం వాళ్ళ దగ్గర ఉండగలదు? లేదు, ఈ సమస్యకి  వేరే  పరిష్కారం చూసుకోవాలి  అనుకుంటుంది. ఆలోచిస్తుండగా డాక్టర్ ఇంట్లో మంజరి చేతివంటను రుచి చూసిన ఆ స్నేహితుడు ఆమెకి తన విజిటింగ్ కార్డు ఇస్తూ అంటాడు మంజరిగారు ఏదైనా  అవసరం పడినప్పుడు నాకు చెప్పండి. ఎటువంటి మొహమాటం లేకుండా అని.  ఆ సంగతి గుర్తుకు వచ్చి అతనికి ఫోన్ చేస్తే, అతను వెంటనే రమ్మనమని చెప్పి తను నడిపే రెస్టారెంట్ లో భాగస్వామ్యరాలుగా చేర్చుకుంటాడు.
ఆనందంగా రోజులు గడుపుతున్న మంజరి జీవితంలోకి  జాన్ ప్రవేశించాడు. అతని రాకతో ఆమెకి ఒక మానసిక తోడు దొరికింది. ఈ సంగతి తెలిసిన కొడుకు ఆమె మళ్ళీ పెళ్లి చేసుకున్నందుకు నానా మాటలు అంటాడు. అది భరించలేని మంజరి, జాన్ తో సహా ఇండియాలోని హైదరాబాద్ కి వెళ్ళిపోతుంది. అక్కడ  కొంతమంది అనాధ పిల్లలని చేరదీసి వాళ్ళని అమ్మగా అమృతమూర్తిగా  చూసుకుంటూ కాలం గడుపుతూ ఉండగా. ఒక రోజున భార్యని, ఉద్యోగాన్ని పోగొట్టుకొని మంజరి కొడుకు తల్లి చెంత చేరుతాడు. తల్లి కదా, ఆమెకి క్షమాగుణం పుట్టుకతోనే ఉంటుంది. వికలమైన మనసుతో వచ్చిన కొడుకుని ఆదరించిన ఆ అమృతమూర్తి ఈ లోకం నుండి నిష్క్రమించినా ఆమె ఆశయాలకు అనుగుణంగా నడుచుకుంటూ ఆ కొడుకు ఈ అమృతవాహిని ఎప్పటికి ఇలాగే  నిరంతరం ప్రవహించాలి అని అనుకుంటాడు.
ఈ నవలలో కష్టాలు, కన్నీళ్ళు ఉన్నా వాటిని ఒక క్రమంలో చూపించారు. ఇందులో స్త్రీ పాత్ర మంజరి ఒక డైనమిక్ లేడీ.  వంటలు చేస్తూ, కుట్లు అల్లికలు చేసుకుంటూ జీవనం సాగించే ఓ ఆడది అమెరికా వెళ్ళడం , అక్కడ నెగ్గుకు రావడం చాలా కష్టం అనే అభిప్రాయం ఉన్నవాళ్ళకి ఈ నవలలోని యాభై ఏళ్ళ మంజరి  ఏదీ అసాధ్యం కాదు సుసాధ్యమే అని నిరూపించింది.
ముందు మాట రాసిన, ప్రముఖ రచయత, సినీగేయ రచయిత భువనచంద్ర గారు ఒక విలువైన మాట అన్నారు. “తమ వ్యక్తిత్వం సిన్సియర్ గా మలచుకునే వారికి ఈ నవల ఖచ్చితంగా ఒక స్ఫూర్తిగా నిలుస్తుందని మాత్రం నిర్ద్వంద్వంగా చెప్పగలను”.
మరో ముందుమాట రాసిన ప్రముఖ రచయిత్రి డాక్టర్ మంథాభానుమతి గారు “ఆర్ద్రతతో సాగే ఈ నవల చదివాకా ఒక రకమైన ఉద్వేగానికి లోనవక తప్పదు ఎవరికైనా! పాఠకుల మనసుని ఊపేసి కదిలించి వేస్తుంది”  అన్నారు.
ప్రముఖ రచయత శ్రీధర్ గారు ఈ నవలను సమీక్షిస్తూ “తన కోసం తాను బతకడం కాదు, ఇతరులకోసం బతకడమే గొప్ప” అన్న సూత్రాన్ని ఈ నవలలో రచయిత్రి ప్రస్ఫుటంగా చెప్పారు.
 
చివరకు తనవాళ్ళు పరాయి వాళ్ళయినప్పుడు అనాథలను చేరదీసి వాళ్ళ ఆనందంలో పరమార్థం వెతుకున్న ఒక అమృతమూర్తి కధ ఇది” అని వ్రాసారు.
ఒక చెయ్యి తిరిగిన రచయిత్రి నుంచి జాలు వారిన ఈ నవల నిజంగా అమృతవాహినే, ఆలస్యం ఎందుకు మీరు కూడా చదవండి. అమృతవాహిని పుస్తకం అన్ని ప్రముఖ పుస్తకాల షాపుల్లో లభిస్తుంది.  ఈ-బుక్ (ebook) కినిగెలో అందుబాటులో ఉంది.  ధర: రూ.150.00.
