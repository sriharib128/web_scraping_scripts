  
 
రచన: మాలతి దేచిరాజు
 
ఇంట్లో నసీమా,   అత్తగారు మాత్రమే ఉన్నారు. మామగారు తన కూతుర్ని చూడటానికి బందర్ వెళ్ళాడు.అత్తగారు భోంచేసి పడుకుంది ..నసీమా “మైదానం ” చదువుతోంది.
జన్మకో శివరాత్రి అన్నట్టు ఎప్పుడో గాని ఇలా ఇంత తీరిక దొరకదు తనకి..ఇరవై రోజుల నుంచి చదువుతుంటే ఇప్పటికి ..క్లైమాక్స్ దగ్గరకొచ్చింది..”నా చేతి వేళ్ళు మీరా జుట్టు లో చొచ్చుకుపోయి ఉన్నాయి..” అని చదివింది
టక్ …టక్..టక్ …అని తలుపు తడుతున్న శబ్దం.
లేచి వెళ్లి తలుపు తీసింది ..తీయగానే లోపలికి వచ్చాడు రసూల్ వదినని పట్టించుకోకుండా…కాలేజ్ నుంచి ఉన్నపళంగా ఎందుకోచ్చాడు ..అనుకుంది .
ఒంట్లో బాలేదేమో..తనకు తనే సమాధానం ఇచ్చుకుంది.
తలుపేసి వచ్చి మళ్ళీ నవల చదువుకుంటోంది తను.
“భాబీ.. జరా నారియల్ కా తేల్ దియో..(వదినా కాస్త కొబ్బరి నూనె ఇవ్వవా)”అడిగాడు.
పుస్తకం పక్కన పెట్టి తన బెడ్ రూమ్ లోకి వెళ్ళింది తను.నూనే తీసుకురావడానికి..
ఆమె లోపలికి వెళ్ళగానే నిద్రపోతున్న తల్లి వైపు చూసాడు రసూల్ . వింతగా ఉందా చూపు..
అలమారలో ఉన్న నూనే తీసుకుని తిరిగేసరికి గుమ్మం దగ్గర తలుపేసి నిలబడి ఉన్నాడతను.
గత కొంత కాలంగా తను స్నానం చేస్తున్నప్పుడు ,  చీర మార్చుకుంటున్నప్పుడు ఎవరో తనని గమనిస్తున్నట్టు అనిపించేది. అయితే అది భ్రమ కాదు వాస్తవం అని ఇప్పడే తెలిసింది ఆమెకి.
అడుగులో అడుగు వేస్తూ ముందుకొస్తున్న రసూల్ ని చూసి నూనే సీసా గట్టిగా ఒత్తుకుని పట్టుకుంది కంగారు పడుతూ…
“క్యావ్ రసూల్ ..దర్వాజా కైకు బంద్ కరే ..(ఏంటి రసూల్ ..తలుపు ఎందుకు మూసావ్)”
బదులు చెప్పకుండా ముందు కొస్తున్నాడతను..ఆమెలో భీతి కలిగింది.దాదాపు దగ్గరకొచ్చాడు.ఆమె కళ్ళు పెద్దవి చేసింది..ఒక్కసారిగా కాళ్ళ మీద పడ్డాడు.గుండె మీద బరువు దిగినట్టు అనిపించింది ఆమెకి..ఊపిరి పీల్చుకుని
“ఏమైంది రసూల్ ..”అడిగింది ఉర్దూలో విషయం చెప్పాడతను.. మరిది పైన జాలి కలిగింది ఆమెకి. బీరువా తెరిచి తన నగలు ఇచ్చింది. మనస్పూర్తిగా దండం పెట్టి కదిలాడతను.
“అనవసరంగా అపార్ధం చేసుకున్నానే..ఇంకా నయం అరిచి గోల చేయలేదు నేను,   హవ్వా పరువు పోయేది..”అనుకుని వెంటనే ఏదో స్పృశించింది తనకి..”ఇంతకీ నన్నెవరో గమనిస్తుండడం నిజామా..భ్రమ..?” భ్రమే అని తను ఆ క్షణం నమ్మినా.. కాదని స్పష్టం అయ్యే సమయం ఆసన్నమైంది.
***********************
 
పండిట్ జవహర్ లాల్ నెహ్రు బస్ స్టేషన్ ..బస్సు దిగి బయటకి వచ్చాడు గౌతమ్…ఆటో కోసం చూసాడు.
“ఆటో “పిలిచాడు..రయ్యిమని వచ్చాడు ఆటో వాడు.
“ఎక్కడికెళ్ళాలి సార్..” అడిగాడతను
“గుణదల బుడమీరు కట్టకెళ్ళాలి ”
“150 ..ఇవ్వండి ”
“100 ..ఇస్తాను ”
“120 ..ఇవ్వండి ,  ఎక్కండి ..”అని కిక్ రాడ్ సర్ర్ అని లేపాడు ఆటో స్టార్ట్ అయ్యింది.
గౌతమ్ ఆటో ఎక్కాడు ..ఆటో కదిలింది.
పెరటి గుమ్మంలో ఉన్న బాత్ రూంలో నసీమా స్నానం చేస్తున్న చప్పుడు.. తలుపు బయట మళ్ళీ అవే కాళ్ళు.. టక్కున తలుపు తీసింది తను..ఎదురుగా ఉన్న అతన్ని చూసి నిర్ఘాంతపోయింది..ఈసారి ఎవరో కనిపెడదామని తను స్నానం చేస్తున్నట్టు నీళ్ళు పారబోస్తూ ఉంది. అది తెలియక తొంగి చూడటానికి పూనుకున్నాడు ఆ మనిషి. అతను….ఆమె మామగారు…ముందు ఆమెకి నమ్మబుద్ధి కాలేదు తరువాత సిగ్గేసింది ,  ఆ తరువాత బాధ కలిగింది,   చివరికి మమగారిపై అసహ్యం వేసింది….థు..అని మొహం మీద ఊసి వెళ్ళిపోయింది తను కన్నీళ్లు పెట్టుకుని.తల దించుకుని ఉమ్ము తుడుచుకున్నాడు ఆ పెద్ద మనిషి.
తన గదిలో కూర్చుని ఏడవ సాగింది..అత్తమామలతో ఉండకుండా వేరే కాపురాలు పెట్టే ఆడవాళ్ళను చూసి అందరిలా తనూ బుగ్గ నొక్కుకునేది. కానీ ఇలాంటి మామలు ఉన్న ఇంట్లో ఏ ఆడపిల్ల కాపురం చేయగలదు..తనకీ ఓ కూతురుంది అనే ఇంగిత జ్ఞానం లేదు ఆ పెద్ద మనిషికి. అయిదు పూటల నమాజులెందుకు,   సభ్యతా సంస్కారం లేనప్పుడు. కనీసం వావీ,   వరసలు కూడా లేని మనిషి నమాజుని.. అసలు అల్లాహ్ అంగీకరిస్తాడా.
పెద్దవాళ్ళు ,  నీతులు చెప్పేవాళ్ళు …ఛ…చెప్పేవాటికి,   చేసేవాటికి పొంతన ఉండదు అన్న సంగతి ఆమెకి బాగా అర్ధమైంది ఆ రోజు.
ఆటో నసీమా ఇంటి ముందుకొచ్చి ఆగింది..గౌతమ్ ఆటో దిగాడు.డబ్బులిచ్చి గేటు తీసుకుని వస్తున్నాడు.గుమ్మం దాకా సమీపించగానే
“ఎవరు కావలి “అడిగాడు వరండాలో కూర్చుని ఉన్న మామగారు.
“నసీమా…..”
“నువ్వెవరూ..” ప్రశ్నించాడు.
“తన ఫ్రెండ్ ని ..టెన్త్ వరకు కలిసి చదువుకున్నాం “చెప్పాడు..
ఇంతలో తనే బయటకి వచ్చింది..గౌతమ్ ని చూడగానే ఆమె కళ్ళు వెలిగిపోయాయి..
చుట్టం చూపుగా వచ్చే చిరునవ్వు కూడా ఉన్నట్టుండి ఊడిపడింది పెదాల పైన
“గౌతమ్…రా……రా…” స్వాగతం పలికింది ప్రేమతో..
అతను అప్పటికే ఆనందపు డోలికలో తేలిపోతున్నాడు..ఆమె రూపం,  ఆమె నవ్వు ,  ఆమె కదలిక ఇవి తప్ప తన కళ్ళ ముందు మిగితా ప్రంపంచం లేదు..
“గౌతమ్..” పిలిచింది ..తను తేరుకుని
“ఎలా ఉన్నావ్ ..”
“బావున్నా ”
“రా..లోపలికి ..” అంది.ఇద్దరూ కదిలారు.వరండాలో కూర్చున్న మామగారిని పరిచయం చేయకపోవడం తనకేం ఆశ్చర్యం కలిగించలేదు. ఎందుకంటే నసీమా కళ్ళ ముందు ఉంటే తనకేం పట్టదు మరి.
సోఫాలో కూర్చున్న గౌతమ్ కి టీ తెచ్చి ఇచ్చింది. అతను అందుకుని తాగుతున్నాడు.
“కనీసం పెళ్ళికి కూడా పిలవలేదు కదా నన్ను..” అన్నాడు.
“వచ్చి పిలిచేంత అవకాశమే ఉంటే ..ఇదే టీ నీకు మరోలా ఇచ్చుండే దాన్ని..”
మనసులో అనుకుంది..పైకి అనలేదు,   అనదు కూడా..
“నువ్వు ఎక్కడో హైదరాబాద్ లో ఉన్నావు నీ నెంబర్ అడ్రెస్ ఏమీ తెలీదు ..పోయినసారి వచ్చినప్పుడు నెంబర్ అడిగే లోపే నువ్వు వెళ్లిపోయావ్..అప్పుడు వెళ్ళిన వాడివి ఇదిగో ఇప్పుడు ఇలా..”నవ్వుతూ అంది.
“బానే ఉన్నావా..” గుండె లోతుల్లో దాగిన సముద్రమంత ప్రేమ గొంతులో మధనం చెంది పెదాలపై నుంచి అమృత ధారలాగా వస్తే ఎలా ఉంటుందో అలా అనిపించింది ఆమెకి ఆ కుశల వాక్కు.
తెచ్చిపెట్టుకున్న నవ్వోటి నవ్వి …లోపలికెళ్ళిపోయింది తను…ఆశ్చర్యం ,  అనుమానం రెండూ ఒకేసారి కలిగాయి అతనికి.
దుఃఖం ..ఎంత దుఃఖం .. కన్నీళ్లు రావాడానికి కూడా భయపడేంత దుఃఖం. దేహాన్ని కత్తులతో కోసినా తక్కువే అనిపించేంత దుఃఖం.మనసుని సమాధి చేసి శవంలా బ్రతుకున్న తనని చూసుకుని తనే ఓర్వలేననంత దుఃఖం.
పదినెలలు మోసి..పురిటి నొప్పుల్ని భరించి కన్న బిడ్డ… తనని కాకుండా ఇంకెవరినో అమ్మా అని పిలిస్తే తట్టుకోలేక తల్లి పడేంత దుఃఖం..ఎందుకంత దుఃఖం…ప్రేమ ఎప్పటికప్పుడు బయటకి వెళ్లిపోవాలి,   లేదంటే మిగిలేది నొప్పి,  బాధ,  దుఃఖం.. అంతే..!కళ్ళు తుడుచుకుని మొహం కడుక్కుని వచ్చింది తను…
“సారి…కళ్ళు తిరిగినట్టు అనిపిస్తే మొహం కడుక్కోడానికి వెళ్ళా..”
కుదుట పడ్డాడు తను..ఒక్క అబద్ధం ఎంత ఉపసమనం కలిగిస్తుందో మనిషికి.కానీ నిజం అలా కాదు..మనిషిని మానసికంగా కృంగదీస్తుంది..నిలువునా దహిస్తుంది..వెలుగులో నుంచి చీకటిలోకి అట్నుంచి అటు శూన్యంలోకి నెట్టేస్తుంది..కారణం…అబద్ధం నచ్చేలా ఉంటుంది,   నిజం నమ్మేలా ఉంటుంది కాబట్టి.
“నేను బయల్దేరుతాను..”
“అదేంటి …మొదటిసారి ఇంటికొచ్చావ్ భోంచేసి వెళ్ళు” అనలేదు తను..
ఫార్మాలిటీగా ప్రవర్తించేది ప్రేమ అవదు..ప్రేమికుల మధ్య ఎలాంటి ఫార్మాలిటీస్ ఉండవు.
ఉండకూడదు.
“అలాగే..” అంది తను.
లేచి నవ్వుతూ కదిలాడు అతను.అంతే గాని కనీసం మొదటి సారి ఇంటికొస్తే భోజనం కూడా చేయమనలేదేంటి అని అనుకోలేదు…ఇద్దరి వేవ్ లెంత్ అంత పర్ఫెక్ట్ గా ఉంటుంది.
“నెంబర్..” అడిగాడు తను..
“ఇవ్వు ” అంది ..ఇచ్చి కదిలాడు..గేటు దాకా వెళ్లి వెనక్కి తిరిగి చూసాడు..అతను తిరిగి ఉండకపోతే బావుండేది అనిపించింది అతనికి..నవ్వుతున్న ఆమె పెదాలపై పడుతున్న కంటితడి అతని కంటపడేది కాదు..
వెళ్ళిపోయాడు గౌతమ్…ఆమె కన్నీళ్ళని తన కళ్ళలో నింపుకుని..అదే తన ప్రేమనుకుని.
మాటలతో చెప్పే ప్రేమ కన్నా కళ్ళతో,   కన్నీళ్ళతో చెప్పే ప్రేమకి బరువెక్కువ..ఎందుకంటే “మాట కంటే చూపుకి వేగం ఎక్కువ …”
“వాహ్ ..క్యా బాత్ హే..” ఉత్సుక్కతగా అన్నాడు ఇజాక్…
తనలో ఎక్సైట్మెంట్ ,   ఇంట్రెస్ట్ పెరగసాగాయి అని తనకి అర్ధం అవుతోంది.అదే విధంగా నసీమా పై…ముందు గౌరవం తర్వాత అభిమానం క్రమేపి ఇష్టం కలిగి తనని ఎక్కడ దాకా తీసుకెళతాయో పాపం అతనికి తెలీదు..పేజీ తిప్పాడు..
************
మామగారు చేసిన పని నుంచి పూర్తిగా తేరుకోకుండానే నసీమా కి మరో విషమ పరిస్థితి  ఎదురు కాబోతుంది.కాకపోతే ఈసారి అది అతని భర్త రూపంలో రానుంది.
ఖుషీ బార్ అండ్ రెస్టారెంట్…జనాలతో కిక్కిరిసిపోయుంది..కౌంటర్ దగ్గర గందరగోళం..లోపల ఒక లైవ్ న్యూస్ చానల్ యే ఉన్నట్టనిపిస్తుంది..చూస్తుంటే..దేశ రాజకీయాలు,  సినిమాలు,  ఇంటింటి రామాయణాలు..ఇలా ఎటు చూసినా ఏదో ఒక చర్చలో ఉన్నారు మందు బాబులు.కొందరిదైతే దేహం ఈ లోకంలో ఉన్నా మనసు మాత్రం అంతరిక్షంలో తిరుగుతున్న ధోరణి..ఈ వింతలన్నీ దాటుకుని కార్నర్ లో ఖాళీగా ఉన్న చోటుకి చేరుకొని కూర్చున్నారు..నసీమా భర్త నాజర్.. ఇంకా అతని స్నేహితుడు జాఫర్ మరియు జాఫర్ తీసుకు వచ్చిన మరొకతను గోవిందం.టేబుల్ దగ్గర కూర్చుని ఆర్డర్ ఇచ్చారు..
“ఒక సిగ్నేచర్ ఫుల్..మూడు గ్లాసులు,   చికెన్ సిక్స్టి ఫై రెండు ప్లేట్లు..” టకటకా ఆర్డర్ చెప్పాడు జాఫర్ వెయిటర్ కి.
అతను ఆర్డర్ తీసుకుని వెళ్ళిపోయాడు..
“భాయ్! విషయమేంటంటే..”ఏం చెప్తాడా అని ఆత్రంగా అతని వైపు చూస్తున్నాడు నాజర్.
“సార్ పెద్ద రియలెస్టేట్…”చెప్పగానే అతని వైపు ఓ లుక్ ఇచ్చాడు.
“ఇబ్రహీంపట్నంలో ఒక వెంచర్ ఉంది..ఇప్పుడు గాని మనం కొని పెట్టుకుంటే,  నాలుగైదు సంవత్సరాల్లో బూమ్ పెరిగి మనం కొన్న రేట్ కి మూడొంతులు రెట్టింపు రేట్ పలుకుతుంది..నేను కూడా పార్టనర్ గా ఉంటా నీతో..ఒక మూడు సెంట్లు కొందాం..ఏమంటావ్..?” చెప్పి ఆగాడతను..అతని సమాధానం కోసం ఎదురు చుస్తున్నాట్టుగా..
ఆలోచనలో పడ్డాడు నాజర్..కొన్ని ఘడియలు..
“ఇంతకీ..సెంట్ ఏ మాత్రం ఉంటుంది మరి.?” ప్రశ్నించాడు.
“సెంట్ లక్షన్నర భయ్యా..మూడు సెంట్లంటే నాలుగున్నర లక్షలు..మనకి కాబట్టి సార్ నాలుగు లక్షలకే ఇప్పిస్తారు.”
“నాలుగు లక్షలా…?” నోరెళ్ళ బెట్టాడు.
“కంగారు కైకు భాయ్..నేను రెండు ,  నువ్వు రెండు..రేపు అమ్మినా ఫిఫ్టీ ,  ఫిఫ్టీ షేర్..”
కొంత ఆశ కలిగింది అతనికి..
“సుమారు ఎంత పెరగొచ్చు…” ఆత్రంగా అడిగాడు..ఇంతలో వెయిటర్ ఆర్డర్ తెచ్చి అందరికీ సర్వ్ చేస్తున్నాడు..
“ఒక పది నుంచి పదిహేను దాకా పెరగొచ్చు ..గవర్నమెంట్ మారితే ఇంకా పెరగచ్చు..” ఆశ బలపడిందతనికి.
“సరే…కానీ..డబ్బు ఒక వారంలో సర్దుబాటు అవుతుంది మరి..”
“పర్లేదు భాయ్…దాందేముంది..వారం తర్వాతే కలుద్దాం..” చెప్పాడు జాఫర్..గోవిందం ప్రేక్షక పాత్ర వహించాడు.
ముగ్గురూ గ్లాస్లెత్తి చీర్స్ అన్నారు..తాగడం మొదలెట్టారు..
దీని ప్రభావం నసీమా మీద ఎలా పడబోతుందో ఆ దేవుడికే తెలియాలి…
తన గదిలో బెడ్ మీద కూర్చుని పూలు అల్లుకుంటోంది నసీమా..ఇంతలో ఇంటికి వచ్చాడు నాజర్. సరాసరి బెడ్ రూమ్ వైపు వెళ్ళిన అతన్ని చూసి అతని తండ్రి భ్రుకటి ముడిపడింది.
“అగె..తేరే జేవరా దే ..(ఏవే ..నీ నగలివ్వు )” అడిగాడు ఏవో కాగితాలు చూస్తూ.
గుండెలో రాయి పడ్డట్టయింది నసీమాకి ..టక్కున లేచి నిలుచుంది.దారం ముడి జారి పువ్వు నేలకొరిగింది..తడబాటు మొదలైంది.నీళ్ళు నములుతున్న ఆమెని చూసి.
“పత్థర్ సకా ఖడీ క్యావ్ గే …దే జల్దీ..(రాయిలా నిలబడ్డావెంటే ..ఇవ్వు త్వరగా.)”రెట్టించి అడిగాడు..
“ఓ ..(అది..)..ఓ..(అది..)” నాన్చుతోంది.
“ఓ..ఓ..క్యావ్ గే ..(అది..అది..ఏంటే..)” గదమాయించాడు.ఇక నోరు విప్పక తప్పలేదు..
“మేరే ఫ్రెండ్ కో జరూత్ హే కతో దియుమే ..(నా ఫ్రెండ్ కి అవసరం ఉంటే ఇచ్చాను)”ధైర్యం చేసి అబద్ధం చెప్పింది.
ఫాట్…చెంప చెళ్ళు మంది …జుట్టు పట్టుకుని
“ఛినాల్కి….ఘర్మేకే మ్హాలా గాం వాలేకో హవాలా కరి..(లంజ ముండ ..ఇంట్లో వస్తువులు ఊళ్ళో వాళ్ళకి దారదత్తం చేసావా )” అని వీపు మీద చరిచాడు.మళ్ళి చరిచాడు..ఇంకో దెబ్బ….ఇంకో దెబ్బ..ఆవేశంగా బెల్ట్ తీసాడు వాతలు తెలేలాగా కొడుతున్నాడు..
“తేరా బా…కా మాహ్ల్ క్యాతో హై సమస్తి హే రీ దరిందర్ రాండ్..(నీ బాబు గాడి సొమ్ము ఏమైనా ఉందనుకుంటున్నావే దరిద్రపు ముండ)” అతని తిట్లు,  ఆమె ఏడుపు విని హుతాహుటినా వచ్చారు మామగారు మరిదిలు..ఆపడానికి ప్రయత్నించారు..
అతను శివాలెత్తిపోతున్నాడు..ఎట్టకేలకు మరిదిలు అన్నని అదుపు చేసారు. మామగారు టీవీ సీరియల్ లాగా చూస్తున్నాడు.గోడకి ఆనుకుని కూర్చుంది..మోకాళ్ళపై తల పెట్టి ఏడుస్తూ నసీమా.
“ఛోడో రే ..ఆజ్ కతర్దాల్తం రాండ్ కు (వదలండి రా ….ఈ రోజు నరికేస్తా ముండని )”
విడిపించికోడానికి ప్రయత్నిస్తూ అన్నాడు..
“భాయ్ ఖడో క్యావ్వో.. భేజా ఖరాబ్ హూ ఆ ..(అన్నయ్య  ఆగండి ఏంటిది మతి గాని పోయిందా)” తమ్ముళ్ళ మాట.
మొత్తానికి శాంత పరిచారు అతన్ని..
“క్యాతో హై తో బాత్ కర్లేనా ,  గల్తి హే తో బోల్నా ,  సమ్జానా ..హాత్ చలాన క్యావ్ రే అఖల్ నేహే..బాయికో ఉప్పర్ హాత్ ఉఠానే..
(ఏమైనా ఉంటే మాట్లాడుకోవాలి ,  తప్పు ఉంటే చెప్పాలి ,  చర్చించాలి ..చెయ్యి ఎత్తడం ఏంట్రా బుద్ధి లేదా ..ఆడపిల్ల మీద చెయ్యి ఎత్తడానికి)
హితం పలికాడు మామగారు…నసీమాకి ఆయన తన వైపు మాట్లాడటం కూడా నచ్చలేదు..
నెమ్మదిగా ఒక్కొక్కళ్ళు ఆ గదిని ఆ భార్యాభర్తలని వదిలేసి కదిలారు..
రసూల్ వెళుతూ,  వెళుతూ కన్నీళ్లు పెట్టుకుని ఆమెకి చేతులు జోడించి వెళ్ళాడు ఆమెకి మాత్రమే కనబడేలా..
నొప్పిని తట్టుకుని ,  కళ్ళు తుడుచుకుని లేచింది తను కాసేపటికి..సరాసరి వంటింట్లోకి వెళ్ళిపోయింది..గుర్రం గుడ్డిదైనా దానా తప్పదు అన్నట్టు..ఏం జరిగినా,   ఏమైనా ఆకలి తప్పదు కదా..వంట మొదలెట్టింది.
ఇప్పుడు ఆమె మనసులో భర్త పైన ద్వేషం కలగలేదు ,  మరిది పైన కోపం రాలేదు.. ఇది ఓ సందర్భానుసారం జరిగినది అంతే (సిట్యువేషన్ డిమాండ్ ) అనుకుంది.కొట్టింది పరాయివాడు కాదు కట్టుకున్న భర్త ..సాయం చేసిందీ పరాయివాళ్ళకి కాదు మరిదికి.
ఇది తన కుటుంబం కదా..! మరి ఇంకేంటి.ఏ సంసారం లోనూ ఎప్పుడూ ఆనందాలే ఉండవు కదా..!కోడలంటే సమయానికి వంట పని,   ఇంటి పని చేసి పెట్టేదే కాదు..ఇంట్లో ఏదైనా సమస్య వచ్చినప్పుడు దాన్ని సమర్ధవంతంగా ఎదరుకుని నెగ్గుకు రావాలి,
సంసారాన్ని నెట్టుకు రావాలి..అంతే గాని రెండు దేబ్బలేసి నాలుగు మాటలు తిట్టగానే అత్తింటిని వదిలి పుట్టింటికి వెళిపోతే సంసారం అనే పదానికి అర్ధం నిఘంటువులో ఉన్న అక్షరాల రూపంలోనే ఉండిపోతుంది తప్ప దాని పరమార్ధం ఎప్పటికీ తెలియదు.
అలాగని మరీ బానిసలాగా బ్రతకాల్సిన పని లేదు..కానీ చిన్న చిన్న కారణాలు చూపించి జీవితాన్ని నాశనం చేసుకోకూడదు..
ఇప్పుడు నేను “నాకేం తెలీదు మీ తమ్ముడు అడిగితే ఇచ్చాను అని చెప్పి తప్పించుకోవచ్చు.. కానీ నా మరిది నన్ను నమ్మి తన కష్టాన్ని.. బయటి నుంచి వచ్చిన నాతో చెప్పుకున్నప్పుడు,   నేనా గౌరవం నిలబెట్టుకోవాలి కదా..అలా కాకుండా మీరూ ,   మీరూ  ఏమైనా సావండి అని అన్నదమ్ముల మధ్య చిచ్చు పెట్టి.. తలా ఓ మాట అనుకుని విడిపోయే దాకా వస్తే..? ఎంత పరువు తక్కువ..”
ఆ కష్టం ,  ఆ నొప్పి ,  ఆ బాధ కాసేపు నేనే అనుభవించడం వల్ల ఆయన కోపమూ తగ్గింది..
గండమూ గడిచింది.
సుయ్యీ…..మంది కుక్కర్ విజిల్ …పరధ్యానంగా ఉన్న తను తేరుకుని స్టవ్ ఆఫ్ చేసింది.
వంట పూర్తయింది..అందరూ భోజనాలు చేస్తున్నారు..అత్తగారికి నలతగా ఉండి..ఆవిడ భోజనం కూడా ఆలస్యమైంది..నసీమా అత్తగారికి అన్నం తినిపిస్తుంది..చేతిపై వాతలు చూసింది అత్తగారు…కన్నీళ్లు పెట్టుకుంది..నలభై ఏళ్ళు సంసార జీవితం చూసిందావిడ.. ఆ మాత్రం అర్ధం చేసుకోలేదా కోడలి మనసు…!
భోజనాలు ముగిసాయి..ఆ పూట తనకి అన్నం సహించలేదు ..మజ్జిగ తాగి పడుకుంది.
ఇంకా నిద్రపోలేదు…
ఆమె నడుం పై ఏదో స్పర్శ ..అతని చెయ్యి..నెమ్మదిగా నడుం నుంచి ఉదరం వైపుకి సాగిందా చెయ్యి ,  అతని కాలు ఆమె కాలిని మెలి వేసింది..క్షణాల్లో ఆమె అతనికి అభిముఖంగా తిరిగింది..అర క్షణంలో అతను ఆమె పై చేరుకున్నాడు..అప్పుడు వచ్చాయి ఆమెకి అసలైన కన్నీళ్లు.. హృదయ కొలిమి లోంచి వేదన సెగలు ఆవిరై కళ్ళ నుంచి వెచ్చగా కురుస్తున్నాయి. మనసుకి గాయమైతే వచ్చే కన్నీళ్ళు మెదడులో తర్కమనే విత్తనాలని మొలకెత్తిస్తాయి..”ఏదో కోపం లో కొట్టాను,  ఏమనుకోకు లాంటి మాటలు కూడా అవసరం లేదు..కనీసం తన పని జరగడం కోసమైనా ప్రేమగా పలకరించి ఉంటే సంతోషించేదాన్ని”.
కానీ…అతనికి కోపం వచ్చినా ,  తాపం వచ్చినా తన ఒంటిపై తీర్చుకోడానికే తనున్నట్టున్న ఈ స్థితికి తను తల్లడిల్లింది. కొన్ని గంటల క్రితం వంటింట్లో తనేం ఆలోచించింది ..ఇప్పుడు ఏం అనుభవిస్తుంది…”మనా అని ఎంత అనుకున్నా
SOMEBODY WILL DON’T DESRVE IT.!
“ప్చ్.. యా ఇట్స్ ట్రూ …ఐ పిటి యు నసీమా యట్ ద సేం టైం ఐ రెస్పెక్ట్ యు మోర్ ”
“ఇలాంటి గొప్ప గొప్ప క్యారెక్టర్లు నిజ జీవితంలో తారసపడవెందుకో” అనుకున్నాడు ఇంగ్లీష్ లో..తిప్పిన పేజీ చూస్తూ…
***********
 
బుధవారం సంత నుంచి కూరగాయలు తీసుకొని ఇంటికేల్తోంది నసీమా.నడుస్తూ ఉన్న తను ఒక్కసారిగా ఆగింది,   తను చూస్తుంది నిజమేనా! అని తన కళ్ళని తను నమ్మలేకపోయింది. రాంగోపాల్ థియేటర్ లోకి తన భర్త వేరే ఆవిడతో వెళుతున్నాడు..
ఎర్రగా,  అయిదున్నర అడుగులుంది ఆ అమ్మాయి,  వాళ్ళ చుట్టం కానే కాదు..ఎందుకంటే ఆ ముఖాన బొట్టు ఉంది..మరెవరు తను..తెలుసుకోవాలి..తనూ థియేటర్ వైపు కదిలింది. లోపలికెళ్ళి టికెట్ తీసుకుంది.
హాల్ లోపలికి ఎంటర్ అయ్యింది.ఆమెని ఎవరూ గుర్తు పట్టరు తను బుర్ఖా వేసుకునుంది.
సినిమా అప్పటికే మొదలైంది…తన భర్త ,  ఆ అమ్మాయి ఎక్కడ కూర్చున్నారో వెతికింది..కనబడలేదు..సరాసరి వెళ్లి వెనక సీట్ మధ్య వరుసలో కూర్చుని వెతుకుతుంది.
ఊహు..కనిపించలేదు..సినిమా నడుస్తోంది..పాట…
ఇంటర్వెల్ బ్యాంగ్ కి లీడ్ స్టార్ట్ అయ్యింది..ఫైట్..ఇంకా వెతుకుతోంది తను..కనిపించలేదు వాళ్లు…తనకి ముందు వరసలో ఉన్న సీట్ కదులుతోంది కిర్…కిర్…కిర్..అని..
లేచి తను కూర్చున్న వరసలోనే ఎడమ వైపు కార్నర్ సీట్ కి వెళ్ళింది..
“స్ ….కొరక్కు…స్ స్ స్ ….ప్చ్…” సన్నగా వినిపిస్తున్నాయి.
“కొ….ర….క్కూ….” మత్తుగా వినిపించాయి…
“ఆ….” కుంచెం గట్టిగా వినిపించింది..కానీ సినిమాలో హీరో పంచ్ డైలాగ్ కి ఆడియన్స్ చెప్పట్ల మోత డామినేట్ చేసింది.. దగ్గరగా ఉన్నందున తనకి బానే వినిపించింది..
“మ్…….”దీర్ఘమైన నిస్శ్వాస.
“ప్చ్….ఎన్ని సార్లు చెప్పాను..” గోముగా అంది ..ఈ మాట ఎందుకు అన్నదో నసీమాకి అర్ధం అయ్యింది.. స్క్రీన్ పైన INTERMISSION అని పడింది..
“లెగు….ఇంటర్వెల్ అయ్యింది..” అనగానే.. అది విని గబగబా లేచి నక్కి నక్కి వచ్చి తన సీట్లో కూర్చుంది నసీమా..వాళ్ళూ లేచారు..అమ్మాయి సీట్లో కూర్చుంది జాకెట్ సర్దుకుంటూ.అతను బయటకి కదిలాడు…నసీమా వైపు చూసి..
“ఇదెవరు..థియేటర్ లో కూడా ముఖం పై బుర్ఖా కప్పుకుంది..”అని అనుకుంటూ వెళ్ళిపోయాడు..కాసేపటికి చేతిలో కూల్ డ్రింక్,  చిన్న సమోసాలతో వచ్చాడు..వెళ్లి ఆమె పక్కన కూర్చున్నాడు…ఇద్దరూ ముచ్చట్లు చెప్పుకుంటూ సమోసా తింటూ ,  కూల్ డ్రింక్ తాగుతున్నారు..
ముఖంపై ఉన్న బుర్ఖా తడిసింది కన్నీళ్ళతో.. హృదయ విదారంగా ఏడుస్తోంది నసీమా.
ఇంతలా ఏడుస్తానని తనేప్పుడూ అనుకోలేదు…అంతలా ఏడవడం అదే అఖరుసారి అని కూడా ఊహించలేదు..ఏడుపు తగ్గింది ,  కోపం వస్తోంది. ఇద్దర్ని చంపేయాలన్నంత కసి..
సెకండ్ హాఫ్ సార్ట్ అయ్యింది …అక్కడా…ఇక్కడా..లేచి బయటకి వెళ్ళిపోయింది తను. బరువెక్కిన గుండెతో..తనపైన తనకి అంతులేని జాలి కలిగింది..భర్త పైన కోపం ఎంత వరకు కలిగిందో..అతను ఇంటికొస్తే గాని తెలియదు..
 
 
****************************
 
 
 
 
 

Jyothivalaboju
Chief Editor and Content Head
Maalika Web Magazine
మాలిక పత్రిక పదవ వార్షికోత్సవం జరుపుకుంటోంది.. 2011 లో నాతోపాటు బుల్లి బుల్లి అడుగులు వేస్తూ, వేగంగా నడుస్తూ, ఎన్నో ప్రయోగాలతో , కొత్తవారికి ప్రోత్సాహాన్ని అందిస్తూ , అలరిస్తూ సాగుతోంది. దీనికి సహ రచయితలు, మిత్రులు, పాఠకుల ఆదరాభిమానాలు కూడా మెండుగా ఉన్నాయి.. నేను కూడా నేర్చుకుంటూ, మాలికతోపాటే ఎదుగుతూ పేరుప్రఖ్యాతులను సంపాదించుకుంటూ వస్తున్నాను. మీకందరికీ మాలిక తరఫున హృదయపూర్వక ధన్యవాదములు తెలియజేసుకుంటున్నాను..
ఇటీవలి కాలంలో మాలిక సహకారంతో రెండు కథలపోటీలు నిర్వహింపబడ్డాయి. ఒకటి మంథా భానుమతిగారు, రెండు కోసూరి ఉమాభారతిగారి ఆధ్వర్యంలో. ఈ సంచికలో మాలిక పత్రిక, మంథా భానుమతిగారి సంయుక్త నిర్వహణలో ఉగాది కథలపోటిలలో మొదటి బహుమతి అందుకున్న  1. ఒకసారి చెప్తే అర్ధం కాదా?, 2. ఇంటర్నేషనల్ కల, 3. చంద్రహారం.. మూడు కథలను  ప్రచురిస్తున్నాము. మిగతా కథలు వచ్చే నెలలో ప్రచురించబడతాయి.  ఉమాభారతిగారు నిర్వహించిన కథలపోటీ ఫలితాలను ఈ సంచికలో ప్రకటిస్తున్నాము. భవిష్యత్తులో మాలిక పత్రిక ఇంకా కొత్త కొత్త ఆలోచనలు చేయడానికి సంసిద్ధంగా  ఉంది. మరోసారి మీ అందరికీ ధన్యవాదాలు.
మీ రచనలను పంపవలసిన చిరునామా: maalikapatrika@gmail.com
ఈ వార్షికోత్సవ సంచికలోని విశేషాలు.
1. ‘పడతి! ఎవరు నీవు?’  కథలపోటి ఫలితాలు

అభినందనలు… శుభాకాంక్షలు…
శ్రీ శారదా సత్యనారాయణ మెమోరియల్ చారిటబుల్ ట్రస్ట్ , మాలిక పత్రిక సంయుక్త నిర్వహణలో “పడతీ! ఎవరు నీవు?” శీర్షికన కథల పోటి ప్రకటింపబడింది. ఈ పోటీకి అనూహ్యమైన స్పందన వచ్చింది. వందకు పైగా కథలు వచ్చాయి…
ముందుగా మేము ఉత్తమమైన 25 కథలను పుస్తకంగా అచ్చువేయాలి, రచయితలకు తలా రెండు కాపీలు ఇవ్వాలని అనుకున్నాము. కాని ఉత్తమమేమోగాని , చాలా మంచి కథలు ఎక్కువ రాలేదు. అందుకే పుస్తక ప్రచురణ వద్దనుకుని అయిదుగురికి మొదటిబహుమతిగా ఒక్కొక్కరికి రూ.1000 , ఏడుగురికి ఒక్కొక్కరికి రూ.500 రెండవ బహుమతిగా ఇవ్వాలని నిర్ణయించుకున్నాము.
మొదటి బహుమతి పొందినవారు
1.రాములోరి కుర్చీ…. ఉప్పలూరి మధుపాత్ర శైలజ
2.స్వయంసిద్ధ… వారణాసి వెంకట విజయలక్ష్మి
3.ట్రీట్ మెంట్ … నండూరి సుందరీ నాగమణి
4.ఉషాకిరణాలు. ..రమా శాండిల్య
5.మా అమ్మ రాక్షసి. .. గరిమెళ్ళ సుబ్బలక్ష్మి
రెండవ బహుమతి పొందినవారు:
1. అలనాటి వాల్జడ… మంథా సీతా శర్మ
2. కాలింగ్ బెల్… ఉగాది వసంత
3. ఎవరూ రాకపోయినా సరే… లలితా వర్మ
4. ఇంకా ఎందుకీ నిశ్శబ్దం? స్ఫూర్తి కందివనం
5. మణిదీపం… శ్రీనివాసరావు శింగరాజు
6. నేను సాధించాను…. జి. స్వాతి
7. పడతి, ఎవరు నీవు?… విశాలి పేరి
ఈ కథలపోటీలో పాల్గొన్నవారందరికీ ధన్యవాదాలు.. విజేతలకు అభినందనలు.. త్వరలో మీ బహుమతి సొమ్ము మీకు అందజేయబడుతుంది.
ఈ 12 బహుమతి కథలతో అచ్చు పుస్తకం కాకున్నా ఈ పుస్తకంగా అతి త్వరలో అందరికీ ఉచితంగా అందుబాటులోకి తీసుకువస్తాం.
బహుమతి రానివారు మీ కథలు తిరిగి తీసుకుని వేరే పత్రికలకు పంపుకోవచ్చు.
నిర్వాహకులు:
ఉమాభారతి
మంథా భానుమతి
జ్యోతి వలబోజు
రచన- మణికుమారి గోవిందరాజుల
    “ఒక్కసారి చెప్తే అర్థం కాదా? నేను ఒక్కసారి చెప్పానంటే ఇక అంతే! సంతకాలు పెట్టెయ్యి” కోపంగా అరిచి బైటికి వెళ్ళిపోయాడు  అక్షయ్.
    “ఒక్కసారి చెప్తే అర్థం కాదా? ఒక్కసారి చెప్తే అర్థం కాదా? ఒక్కసారి చెప్తే అర్థం కాదా?” ఆ మాటలు చెవులో గింగురుమంటున్నాయి దీక్షకి..
    “ఒక్కసారి చెప్తే అర్థం కాదా? ఆడపిల్లవు. ఇక నువు కూడా తయారయితే మేం బతకాలా వద్దా?”
    తన కంటే రెండే నిమిషాలు ముందు పుట్టిన సుదీప్ తో పాటు తనకు కూడా మెడిసిన్ కోచింగ్ తీసుకోవాలని అన్నందుకు తండ్రి రియాక్షన్ అది.
   తల్లి దగ్గర మొర పెట్టుకుంటుండగా వచ్చిన సుదీప్ అంతా విని “ఒక్కసారి చెప్తే అర్థం కాదా? నాన్న చదివించలేనంటున్నారు కదా? మళ్లీ మళ్లీ గొడవ పెడతావేంటి?” చిరాగ్గా అన్నాడు.
    “ఒరేయ్! నా కంటే రెండు నిమిషాలు ముందు బయటికి వచ్చి నా కంటే పెద్దాడినయ్యాననుకుంటున్నావా? టెక్నికల్ గా నేనే నీ కంటే పెద్ద. ముయ్యరా నోరు” తాను కూడా విసుక్కుంది దీక్ష.
    “ఏంటే? మగపిల్లాడినలా విసుక్కుంటావు? అయినా నీకొకసారి చెప్తే అర్థం కాదానే? నాన్న ఒక్కరికే చెప్పించగలరు. పెళ్లయితే అత్తగారింటికి వెళ్ళి మగడితో ఉంటావు. నువు సంపాదించకపోయినా పర్లేదు. కానీ మగపిల్లాడు. వాడు సంపాదించాలి. అసలు ఒక్కరే చాలనుకుంటే మీరిద్దరు పుట్టారు” అరిచింది తల్లి తానెంత పెద్ద మాట అని కూతురి గుండె పగలగొడుతున్నదో తెలియకుండా.
   బాత్రూం లోకి వెళ్ళి గుండెలు పగిలేట్లు ఏడిచింది. ఇక ఆ తర్వాత తండ్రిని చదువుకుంటాను అని అడగలేదు. అలా అని తన కోరిక చంపుకోలేదు. దీక్షగా రేయింబవళ్ళు కష్టపడింది. ట్యూషన్ కూడా పెట్టించుకుని చదివిన సుదీప్ కి  సీట్ రాలేదు కాని దీక్షకు ఫ్రీ సీట్ వచ్చింది. కానీ “వేరే చోట. పంపించను, అంత భరించలేను ఇప్పుడు సుదీప్ కి పేమెంట్ సీట్ కి కట్టడానికే పొలం అమ్మాలి. అందుకని ఇక్కడే డిగ్రీలో జాయిన్ అవ్వాల్సిందే” అన్నాడు తండ్రి.
    “ఫ్రీ సీట్…ఎంతో కష్టపడి సాధించుకున్నాను. ఏమైనా సరే నేను చేరతాను” దృఢంగా అన్నది దీక్ష.
    “ఒక్కసారి చెప్తే అర్థం కాదా? అంత నేను పెట్టలేనంటున్నాను కదా?  మగపిల్లాడు వాడినో కొలిక్కి తెచ్చేసరికే నా ప్రాణం పోతుంది. ఆడపిల్లవు నీకెందుకు అంత చదువు?” కుర్చీనో తన్ను తన్ని విసురుగా లేచాడు తండ్రి.
    “దీనికెన్ని సార్లు చెప్పినా అంతే…ఒక్కసారి చెప్తే అర్థం కాదు. ఒక్కళ్ళు చాలనుకుంటే  రెండో దానిగా పుట్టి మాకు చుక్కలు చూపిస్తున్నావు” పక్కనుండి సన్నయి నొక్కులు నొక్కింది తల్లి.
   “నాన్నా! నేను కష్టపడ్డాను. సీటొచ్చింది. అమ్మా! మీరు ఒకళ్ళు చాలు అనుకుంటే ఇద్దరం పుట్టడం నా తప్పు కాదు. ఇప్పుడా తప్పొప్పుల గురించి నేను మీతో వాదించుకోదల్చుకోలేదు. చెప్పేదేమిటంటే మీరు నా గురించి ఏమీ ఖర్చు పెట్టే అవసరం లేదు. నేను అన్నీ ఏర్పాటు చేసుకున్నాను . నేనక్కడ చేరుతున్నాను అంతే” తానూ ఖచ్చితంగా చెప్పింది.
    ఏమి పాట్లు పడిందో… ఎలా పూర్తి చేసిందో… మొత్తమ్మీద మెడిసిన్ గోల్డ్ మెడల్ అందుకుని పూర్తి చేసుకుంది. అదే ఫ్లో లో అమెరికా  ఎమ్మెస్ చేయటానికి వెళ్ళింది. వెంటనే మంచి హాస్పిటల్ లో పోస్టింగ్ ఆఫర్ వచ్చింది. అన్ని రకాలుగా సెటిల్ అయింది తాను. పొలాలమ్మి, చాలక ఇల్లు తాకట్టు పెట్టి చదివించిన సుదీప్ పట్టా చేతిలో పడగానే డబ్బున్న వారి ఇంటి అమ్మాయిని పెళ్ళి చేసుకుని ఇల్లరికం వెళ్ళిపోయాడు. ఇల్లమ్మి అప్పులు పూర్తిగా తీర్చి తల్లీ తండ్రీ అద్దె ఇంటిలోకి మారడం కూడా జరిగిపోయింది. జరిగింది మనసులో పెట్టుకోకుండా తల్లీ తండ్రిని ఆదుకుని మళ్ళీ ఇల్లు ఏర్పాటు చేసి వాళ్ళకు నెల నెల కొంత పైకం పంపే ఏర్పాటు కూడా చేసి వాళ్ళు సంతోషంగా ఉండేలా చూసుకుందే కాని ఇక వాళ్ళు ఎంత ప్రేమ చూపించినా  స్వీకరించలేకపోయింది.
   ఇక్కడ అమెరికాలో కూడా ఇల్లూ బ్యాంకు బాలన్స్ లు అన్నీ ఉన్నా ఏదో వెలితి. ఎవరూ లేని వొంటరి జీవితం. ఎవరిని నమ్ముదామన్నా భయం. ఆడపిల్లల్ని తక్కువగా చూసిన తండ్రి గుర్తు వస్తే మగాళ్ళందరూ అలాంటివారే అనుకుంటే పెళ్ళి చేసుకోవాలంటే  భయం. స్త్రీ అయి ఉండి కూడా తల్లి తనను ట్రీట్ చేసిన తీరు చూస్తుంటే పెళ్ళంటే భయం. తనతో పాటే పుట్టినా,  మగ వాడైన సోదరుని దాష్టీకం తల్చుకుంటే మగవాళ్ళంటే  భయం. ఈ పదేళ్లల్లో చాల మందే ప్రపోజ్ చేసినా ఏదో భయం అంగీకరించటానికి, ఆలోచించటానికి అడ్డుపడింది.
   ఆ సమయం లో  తనతో పాటే  డ్యూటీలో జాయిన్ అయిన అక్షయ్ ఆకర్షణలో పడింది. ఒంటరితనంతో బాధపడుతూ ఆప్యాయతకోసం అర్రులు చాస్తున్న తాను క్షణ క్షణం తనగురించే ఆలోచిస్తూ ఉన్న అక్షయ్  వలలో పడటానికి ఎక్కువరోజులు పట్టలేదు. ఏమి జరిగింది అని ఆలోచించే లోపల అతని ప్రేమలో పడి పెళ్ళి కూడా చేసుకుంది. అప్పటివరకూ  తాను పోరాడి నిర్మించుకున్న తన జీవితం చేతులారా తెలీని వ్యక్తి చేతిలో పెట్టేసింది. తన తెలివితేటలు కంటే కూడా అల్రెడీ తనకు ఉన్న సిటిజెన్ షిప్ అక్షయ్ ని ఎక్కువగా ఆకర్షించింది అన్న సంగతి పెళ్ళయ్యాక తెలిసింది. అప్పటికే జరగాల్సిన డామేజి జరిగిపోయింది
   ఎలా అలా వెర్రిగా నమ్మింది అతనిని? తల్లీ తండ్రీ దగ్గర దొరకని ప్రేమ అతను చూపించగానే  పడిపోయిందా? చిన్నతనం నుండీ  ఆశగా ఎదురు చూసిన ఆప్యాయతను  అతను నటించాడని  ఎలా గుర్తించలేకపోయింది? అతను అందరి లాంటి మగవాడు కాదని మనసును మభ్య పెట్టుకుని అతన్ని తన జీవితంలోకి ఆహ్వానించడం తాను చేసిన పొరపాటా? మనుషులు ఇలా ఎలా ఉంటారు? ఎంత టార్చర్ పెడుతున్నాడు? నా చదువూ, తెలివితేటలు వాడి దుర్మార్గం ముందు పని చేయటం లేదా?” ఆలోచిస్తూ కూర్చున్న దీక్ష లోపలికి వచ్చిన అక్షయ్ ని గమనించలేదు.
   “మనుషులొచ్చింది కూడా గమనించకుండా కూర్చున్నావు. ఎంత పొగరు?”  ఎదురుగా ఉన్న కుర్చీని ఒక్క తన్ను తన్నాడు అక్షయ్.
   ఏమీ జవాబివ్వకుండా నిర్లిప్తంగా చూసిందతని వైపు. ఎంతో దగ్గర అనుకున్న అతను ఇప్పుడు వేలమైళ్ళ దూరం లో…
   “పేపర్లక్కడ పెట్టాను. సంతకం పెట్టు” ఆజ్ఞాపించినట్లుగా చెప్పి వాష్ రూం కెళ్లాడు. అటు చూసింది. టేబుల్ మీద పెట్టిన పేపర్లు. మ్యూచువల్ కంసెంట్ కింద తామిద్దరూ ఎటువంటి గొడవలూ లేకుండా ఇష్టపూర్వకంగా విడిపోతున్నాము కాబట్టి అతనికి రావలసిన  పర్మనెంట్ గ్రీన్ కార్డ్‌కి  ఎటువంటి అభ్యంతరమూ తనకు లేదని అంగీకరిస్తూ సంతకం చేయడానికి ఉంచిన పేపర్లు తన మనస్సులానే అటూ ఇటూ కదులుతున్నాయి.
   చదువుకునే రోజుల్లోనే ప్రేమించిన పక్కింటి అమ్మాయిని పెళ్ళి చేసుకున్న అక్షయ్  భార్యా పిల్లల్ని ఇండియాలోనే ఉంచి అమెరికా వచ్చాడు. మారుతున్న వీసా రూల్స్ అతన్ని కంగారు పెట్టాయి. ఈ లోపు దీక్ష అతని కంటపడింది. అప్పటికే అమెరికన్ సిటిజెన్ అయిన దీక్షను పెళ్ళి చేసుకుని పర్మనెంట్  రెసిడెంట్ అవచ్చని దీక్షను బుట్టలో వేసుకున్నాడు. రెండేళ్ళ పాటు చాలా జాగ్రత్తగా ఉండి ఎంతో ప్రేమగా చూసుకున్నాడు. ఆ తర్వాత ఇక తన ప్లాన్ చిన్నగా అమలు పరచడం మొదలు పెట్టాడు. దీక్ష కొద్దిగా షార్ట్ టెంపర్. అది సాకుగా తీసుకుని తనకసలు దీక్షతో సుఖం లేదని అక్కడా ఇక్కడా అనడం మొదలు పెట్టాడు. దీక్ష అంటే ప్రేమ ఉన్నా తామిద్దరికీ ఇక కుదరదు కాబట్టి విడాకులు తీసుకుందామని అడిగాడు.
   ఈ లోపు అక్షయ్ భార్య తరపు బంధువు అయిన ఒక ఇండియన్ డాక్టర్  వినయ్ వర్మ హాస్పిటల్ లో వీళ్లిద్దరినీ చూసి ఆశ్చర్యపోయాడు.
   “మిసెస్ దీక్షా! మీ హస్బెండ్ నాకు  తెలుసు. నేను అతనికి తెలియదు. మీ ఇద్దరికీ పెళ్ళయిందని తెలిసి నాకు చాలా ఆశ్చర్యం వేసింది. అతనికి ఆల్రెడీ పెళ్ళైంది. పిల్లలు కూడా. ఆ అమ్మాయి మాకు బంధువు. ఆ పెళ్ళికి నేను కూడా వెళ్ళాను. ఆ అమ్మాయి చాలా మంచిది. బహుశ వాళ్ళకు కూడా తెలిసి ఉండదు. ఆ పెళ్ళైన సంగతి మరి మీకు చెప్పాడో లేదో నాకు తెలియదు. ఇంత మోసం చేస్తాడా? మీకు తప్పక నా వంతు సహాయం చేస్తాను. అన్ని వివరాలు కనుక్కుని మీకు చెప్పగలను.” చేష్టలు దక్కి కూర్చుండిపోయింది దీక్ష. ఎంత మోసం? ఆమెని జాలిగా చూసాడు ఆ డాక్టరు.
   “మిసెస్ దీక్షా! ఇప్పుడే అతనితో ఎటువంటి గొడవలూ పెట్టుకోకండి. తెలివిగా బయటపడండి” చెప్పి వెళ్ళిపోయాడు.
   ఆ రోజు ఇంటికి వచ్చాక అడిగింది “అక్షయ్! నీకు పెళ్ళయిందా?”
   “వాడు చెప్పేసాడా? అనుకున్నాను. అవును అయింది. అందుకే మనిద్దరమూ విడాకులు తీసుకుందాము అన్నది. నేను నీ డబ్బులకోసం కాదు నిన్ను చేసుకుంది. నీకేమీ ఆర్ధిక నష్టం జరగలేదు. విడాకులు ఇస్తే నేనే నీకు ఎదురిస్తాను. కాని మ్యూచువల్ కింద” సిగ్గు లేకుండా అసలేమీ తప్పే చేయనట్లు మాట్లాడుతున్న అతన్ని అసహ్యంగా చూసింది.
   “ఏంటి? ఇంకా పెట్టలేదా?” కోపంగా అన్న అక్షయ్ మాటలకు ఈ లోకం లోకి వచ్చింది.
   “అక్షయ్! ఈ ఒక్కరోజు టైం  ఇవ్వు. రేపు పొద్దునకల్లా పెట్టేస్తాను” శాంతంగా అన్నది. విజయం సాధించినట్లుగా  నవ్వుకుని “రేపొస్తాను”  చెప్పి వెళ్ళిపోయాడు.
   మర్నాడు పొద్దున్నే వచ్చేసాడు అక్షయ్. అప్పటికే రడీ అయి కూర్చుంది దీక్ష. లోపలికి వస్తూనే “ఏవీ పేపర్లు?” అడిగాడు.
   “కూర్చో అక్షయ్…ఇన్నాళ్ళూ నాకు అనుభవంలోకి రాని ప్రేమను అది నటనే అయినా ఇచ్చావు. అప్పుడు ఆనందించినా ఇప్పుడు తల్చుకోవటానికి కూడా అసహ్యం వేస్తున్నది. ఓకే…ఇప్పుడు సంతకాలయ్యాక నీ భార్యా పిల్లల్ని కూడా నన్నొదిలేసినట్లే వదిలేస్తావా?”
   “వాళ్లనెందుకు వదుల్తాను? వాళ్ళకోసమే కదా ఇంత కష్టపడింది?”
   “ఓహో! వాళ్ల మీది నీ ప్రేమలో నిజాయితీ ఉందన్నమాట. అయితే నువే చెప్పు వాళ్ళకా సంగతి. దీప్తీ వస్తావా  మీ వారి కాదు మనవారి లీలలు చూట్టానికి?”
   లోపలిని నుండి బయటకు వచ్చిన  భార్య దీప్తినీ, పిల్లలనూ చూసి నిర్ఘాంతపోయాడు అక్షయ్.  ఇంతలో ఇంకో రూంలో నుండి కాప్స్ కూడా వచ్చారు. వాళ్ళను చూసి మరీ ఆశ్చర్యపోయాడు. దాంతో పాటే ఏదో భయం వెన్నులోనుండి తన్నుకొచ్చింది. వెనక్కి తిరిగి పారిపోబోయాడు. అప్పటికే గుమ్మం దగ్గర పత్రికల వాళ్ళు రడీగా ఉన్నారు.
   “మిస్టర్ మోసం చేసి డాక్టర్ దీక్షను పెళ్ళి చేసుకున్నందుకు గాను నిన్ను అరెస్ట్ చేస్తున్నాము” కాప్స్ ముందుకొచ్చి అక్షయ్ తో చెప్పారు.
   భార్య దీప్తి వేపు చూసాడు. ఆమె ఒక కంట అసహ్యం, మరొక కంట అగ్నికణాలూ రాల్తున్నాయి. పిల్లలు  కూడా అసహ్యంగా చూసారు.
   ఆ రోజు  వినయ్ వర్మ దీక్షను హెచ్చరించి  ఊర్కోలేదు. ఇండియాలో ఉన్న కజిన్ తలితండ్రులకు విషయం అందచేసి రహస్యంగా దీప్తిని పిల్లలను అమెరికా పంపమన్నాడు. ఆల్రెడీ వీసా తీసుకుని ఉన్న దీప్తీ, పిల్లలూ  పదిహేను రోజులకల్లా  వచ్చారు. వాళ్ళని తన దగ్గర ఉంచుకుని పరిస్తితి అంతా వివరించి “ఇంకా అతనితో కాపురం చేస్తావా?” అని అడిగాడు వినయ్ వర్మ. ఆమె ఖచ్చితంగా చేయననే చెప్పింది.
   ఈ లోపు దీక్ష కూడా అక్షయ్ తో రక రకాలుగా వాగించి అవన్నీ వీడియో రికార్డ్ చేసి పెట్టింది. ఇక నిన్నటి రోజు అన్ని పర్ఫెక్ట్  సాక్ష్యాధారాలతో ఇద్దరు భార్యల సంతకాలతో అక్షయ్ మీద కేస్ పెట్టింది దీక్ష.
   “చాలా థాంక్స్ వినయ్ గారూ…మీ మేలు మరవలేనిది” వినయ్ కి నమస్కారం చేస్తూ చెప్పింది దీక్ష. అన్నను పట్టుకుని ఏడ్చింది దీప్తి.
   ఓదార్పుగా దగ్గరికి తీసుకున్నాడు. “నువు  పెద్ద గొడవ చేయకపోవడం వల్ల అతనికి మన ఇద్దరం కలిసి చేస్తున్నామన్న అనుమానం రాలేదు. మంచో చెడో జరిగిన దానికి చాలా బాధగా ఉన్నది”
   “మోసం చేసి సిటిజెన్ షిప్ కోసమే పెళ్ళి చేసుకున్నాడు అన్నది ప్రూవ్ అవడం వల్ల జైలు శిక్ష విధించడమే కాకుండా అతని యావదాస్తీ మిసెస్ దీక్షకు అప్పగించి  జైలు శిక్షానంతరము  ఆ రొజే దేశం విడిచి వెళ్ళవలసిందిగా శిక్ష విధించడమైనది” కోర్ట్ తీర్పు చదువుతూ…
   “ఒక్కసారి చెప్తే అర్థం కాదా అన్న మాట ఒకసారి తనలో పట్టుదలపెంచి డాక్టర్ని చేస్తే అదే మాట మరోసారి జీవితాన్ని మార్చింది” నవ్వుకున్నది దీక్ష.
                                         *************************
రచన: కవిత బేతి
 “అమ్మూ! పడుకుందాం రా” భోజనం టేబుల్ మీద పెట్టేసి, హాల్లో ఆడుకుంటున్న కూతురిని బెడ్రూములోకి లాక్కెళ్ళింది శివాని.
అక్కడే కూర్చొని లాప్టాపులో చేస్తున్న పని ఆపి, ఓసారి నిట్టూర్చి, రెండుచేతులు తలపైన పెట్టుకొని కళ్ళు మూసుకున్నాడు రవి.
రవి ఆర్కిటెక్ట్. శివాని మేనమామ కూతురే. చిన్నప్పటినుండి కాదుగాని, ఇంటర్, డిగ్రీలలో ఉన్నప్పుడు మనసులు కలిసాయి. ఇరువైపులా అంగీకారంతో ఆనందంగా పెళ్లి జరిగిపోయింది. పచ్చని పల్లెటూరంత స్వచ్ఛమైన ప్రేమ శివానిది. ఒకరంటే ఒకరికి ప్రాణం.
కొన్నేళ్లు జాబ్ చేసిన అనుభవంతో స్వంతంగా ఆఫీస్ పెట్టుకున్నాక, ఊర్లో అమ్మానాన్నతోనుండే ఆమనిని, శివానిని సంవత్సరం క్రితమే సిటీకి తీసుకొచ్చాడు. పెళ్ళైనప్పటినుండీ దూరంగా వుంటున్నామనే చింతకూడా తీరిపోయి ఆనందంగా ఉంటున్నారు. సిటీలో, అందునా, ఇంత హైసొసైటీలో ఉండటం శివానికి కలలాగుంది.
కాలనీలోని స్కూల్లో చదివే కూతుర్ని ఇంటర్నేషనల్ స్కూల్లోకి మార్చుదామనే శివాని మొండిపట్టు తెచ్చిపెట్టిందీ గొడవ. అడిగీ, అలిగీ, వాదించి చివరకు మౌనపోరాటం ప్రకటించింది. అన్ని పనులు చేస్తుంది, కానీ మాట్లాడదు, పక్కన కూర్చోదు, కలిసి తినదు.
ఒక నిర్ణయానికొచ్చినట్టుగా లేచి లోపలికెళ్ళి “శివీ, ఇళ్లైనా, జీవితమైనా, నాపనైనా, అలోచించి అందంగా తీర్చిదిద్దుకోవటం నాకిష్టం. అయిష్టంగానే నీ ఇష్టానికి ఒప్పుకుంటున్నాను. కానీ ఒక్కమాట, అంతా నీదే బాధ్యత. డబ్బులెంత, ఎక్కడ సంతకం పెట్టాలి, ఎప్పుడు నేను రావాలి లాంటివి మాత్రం చెప్పు. ఓకే?” అన్నాడు.
ఎగిరి గంతేసి ముద్దుపెట్టుకోవాలనిపించినా, “నిజంగానా? థాంక్స్”, అని మాత్రం అన్నది. రోజూ నడిచి ఆమనిని స్కూలుకి తీసుకెళ్తుంటే, గేటు దగ్గర ఇంటర్నేషనల్ స్కూల్ ఏసీ బస్సుల్లో  పిల్లలకి టాటా చెపుతూ కనిపిస్తూంటారు మిగిలిన అమ్మలందరూ. చూస్తే ఎక్కడ పలకరిస్తారో అని తల దించుకుని గబగబా వెళ్లిపోయేది. ఇక ఆ బాధ ఉండదు. తను కూడా ఆమనికి టాటా చెప్తుండడం ఊహించుకుంటూ, పక్క బ్లాకులో ఉండే లీనాకి ఫోన్ చేసింది.
“హలో, లీనా… ఒప్పుకున్నారు, సారి.. పడుకున్నారా, డిస్టర్బు చేసానా?”
“ఓహ్! శివి వావ్! నిజంగానా… గుడ్ న్యూస్”
“ఔను.. కానీ, అంతా నన్నే చూసుకోమన్నారు, నువ్వే సాయం చేయాలి”
“గుడ్! కో-ఆర్డినేటరుతో మాట్లాడి అప్పాయింట్మెంట్ తీసుకుంటాను. కంగ్రాట్యులేషన్స్,  స్వీట్ డ్రీమ్స్, బాయ్”
శివానికి సంతోషంతో నిద్ర పట్టలేదు. ఇంగ్లీషు కలలుకంటూ రాత్రంతా గడిపింది.
అన్నట్టుగానే  లీనా, తన కొడుకు చదివే స్కూల్ లో మాట్లాడి అప్పాయింట్మెంట్ ఫిక్స్ చేసింది. ఉదయం పదిన్నరకి చక్కగా తయారయ్యి, ఆమనిని తీసుకొని, లీనా చెప్పిన జాగ్రత్తలన్నీ ఒకటికి నాలుగుసార్లు గుర్తుచేసుకుంటూ స్కూల్ చేరుకుంది. ఒక నిమిషం “స్కూలా ఇది? బావ తీసుకెళ్లిన ఫైవు స్టార్ హోటల్లాగుంది” అనుకుంది.
ఆమనితో పదోసారి  “అల్లరి చేయొద్దు,  ఏడవొద్దు,  ఎత్తుకోమనొద్దు, మమ్మీ అనాలి,  సరేనా” లాంటివి చెప్పింది.
గంట వెయిట్ చేసిన తర్వాత, మోహిని అనే అమ్మాయి వచ్చింది. స్కూల్ గురించి చాలా బాగా చెప్పింది. అమెరికాలో పదేళ్ళున్న ఒక భారతీయ భార్యాభర్తల జంట, అక్కడెంత  బాగా సంపాదిస్తున్నా, భారతదేశంమీదా తెలుగురాష్ట్రం మీదా ప్రేమతో, ఇక్కడికొచ్చేసి అక్కడి స్టాండర్డ్సుతో, ఇక్కడీ స్కూల్ ఎలా మొదలుపెట్టారో,  అన్నీ ఇంటర్నేషనల్ లెవెల్లోనే ఎలా తీర్చిదిద్దారో వివరించింది
లిప్‌స్టిక్  పెట్టిన పెదాలను, మేకప్ వేసి తీర్చిదిద్దినట్టున్న మోహిని మోహనరూపాన్ని  చూసి “అబ్బా! మోహించేసేలా వుంది” అనుకుంది శివాని. “ఈ అమ్మాయి రోజూ ఇలాగే తయారయ్యి వస్తుందా”? అని అనుమానం కూడా వచ్చింది.
మోహిని కాసేపు ఇంగ్లీషులో మాట్లాడి, లీనా చెప్పినందువల్ల  శివాని కంఫర్ట్ కోసం తెలుగులోకి మారింది. లేకపోతే అస్సలు తెలుగు మాట్లాడరట. ఆయాలతో సహా ఇంగ్లీషేనట. అమెరికా స్టాండర్డ్స్ కదా.
“పదండి మామ్, స్కూల్ చూపిస్తాను. ఈ ఫోల్డర్ తీసుకోండి, ఇందులో బ్రోషర్, అప్లికేషన్, మిగితా వివరాలున్నాయ్.”
“థాంక్యూ, ఓకే” కొన్ని ఇంగ్లీష్ పదాలు వాడమందిగా లీనా.
మోహిని షర్టు, స్కర్టు, షూసు, పాలరాతి శిల్పంలాంటి కాళ్ళు చూస్తూ వెనకాలే, ఆమని వేలు పట్టుకొని నడిచింది.
  “ఇవి క్లాసురూమ్స్ మామ్, నర్సరీ, ప్రైమరీ ఈ బ్లాక్ లోనే. ఇవన్నీ పిల్లలు ఆడుకునేవి. అక్షరాల దగ్గరి నుండి పదాలు, మాటలు అన్నీ బొమ్మల సాయంతోనే ఆటాపాటలతోనే నేర్పిస్తారు”
“టీచర్స్ అందరు అమెరికన్ టీచింగ్ స్టాండర్డ్స్ ప్రకారంగా ట్రైనయిన వారే మామ్”
“ఇటురండి మామ్, ఈ బొమ్మలన్నీ అమెరికానుండి తెప్పించినవే”
“అటురండి మామ్, అది పిల్లల ప్లే ఏరియా”
అటూ ఇటూ ఓ గంట అన్ని రూముల్లోకి తిప్పి,  పెద్ద హాల్లోకి తీసుకెళ్లింది. దాన్నిండా బంతులు, ట్రైన్, ఏరోప్లేను, రకరకాల జంతువులు లాంటి, పిల్లలు దూరేంత రంగురంగుల పెద్ద ఆటవస్తవులున్నాయి. ఇలాంటివి మాల్సులో, రిసార్టులో రవితో  వెళ్లి నప్పుడు చూసినవే.
“అన్నిటిచుట్టూ గొలుసులుంటాయి మామ్, పిల్లలు ఎప్పుడు బడితే అప్పుడు ఆడుకోవటానికి వీలు లేదు. టైంటేబిల్ ప్రకారం టీచర్ తీసుకొచ్చి ఆడిపించి బెల్ కొట్టగానే తీసుకువెళ్లిపోతుంది. అన్నీ టైం ప్రకారమే మామ్. మా స్కూల్లో రూల్స్ స్ట్రిక్టుగా పాటిస్తాం. పిల్లలకి ఇప్పటినుండే అన్నీ రూల్స్ నేర్పిస్తాము”.
“వాటర్ కావాలా మామ్? ఇక్కడంతా మినరల్ వాటరే” మోహిని వాటర్ కూలర్ దగ్గర నీళ్లు తాగడానికి ఆగింది.
“నో, ఓకే”  జవాబిచ్చి, చుట్టూ పరికించింది శివాని. జీవితం ఊర్లో ఆనందంగానే గడిచినా, సినిమాల్లో చూసి చూసి, సిటీలైఫ్ అద్భుతమైన కలలా ఊహించుకునేది. ప్రేమ, పెళ్లి అత్తవాళ్ళింట్లో ఆప్యాయతలు, బావ వస్తూపోతూ  ఇన్స్టాల్మెంట్ కాపురం, అన్నీ బానేవున్నా ‘ఎప్పటికైనా సిటికెళ్తాను’ అనే ఆశ ఉండేది. ఆమని రాకతో అందమైన జీవితం ఇంకా అద్భుతంగా అనిపిస్తూంటే, సిటీకి షిఫ్టవ్వడం రెక్కలొచ్చినట్టైంది.
డిగ్రీవరకు తెలుగు మీడియంలో ఫస్టుమార్కులతొ చదివింది. తెలివైనదైనా ఇంగ్లీష్ మాట్లాడలేకపోవటం లోపంలా తొలుస్తుండడంతో లీనా, ఇంకో ఒకరిద్దరితో తప్ప ఎవరితోనూ కలవదు. తనలాకాక కూతురు ఇంగ్లీషులో గలగలా మాట్లాడాలనే కోరిక, ఇంటర్నేషనల్ స్కూల్లో వేయాలనే కలగా మారి, బావ ఒప్పుకోకపోవడంతో పట్టుదలయ్యింది.
“హమ్మయ్యా! నెల వేధించాడు కానీ, ఓకే అన్నాడు” అనుకుంటూ ఆమనికి, ‘మెడకి తగిలించిన వాటర్ బాటిల్లో నీళ్లు తాగు’, అని సైగ చేసింది.
“హే, నో, స్టాప్”
ఇటువైపు నుండి మోహిని, అటువైపు నుండి ఇంకో జగన్మోహిని ఒక్కసారే  అరిచారు, ఆమని వయసున్న ఒక బాబు చైన్ కిందనుండి దూరి బంతుల దగ్గరికి పరిగెత్తాడం చూసి. తమలాగే స్కూల్ చూడటానికి వచ్చిన వాళ్ళమ్మ చాలా అవమానంగా ఫీలయ్యినట్టు ఆమె మొఖమే చెపుతుంది. వాడిని గిల్లినట్టుంది, వాడేడుపందుకున్నాడు. వాళ్ళమ్మ ఇటునవ్వుతూ, అటువాన్ని బెదిరిస్తూ, బుజ్జగిస్తున్నట్టు తంటాలు పడుతుంది. నాన్న కారక్టరు “ఛీ! మీరిద్దరింతే, ఎక్కడికెళ్లినా నా పరువు తీస్తార”న్నట్టుగా విసుక్కున్నాడు.
మోహినీ ద్వయం ఇబ్బందికరమైన ఆ వాతావరణాన్ని తమ చిరునవ్వుతో భస్మం  చేసి, చెరో దిక్కు నడిచారు.
 “కం మామ్, ఐ విల్ టేక్ యు టు ది గ్రౌండ్” మోహిని అవతారన్ననుసరించింది శివాని.
బయటకెళ్ళేముందు మెడికల్ రూమూ, లైబ్రరీ,  టాయిలెట్సు చూపించి, నీటుగా పెట్టడమెంత ఖర్చుతో కూడుకున్నపనో చెప్పి, “మీరిచ్చిన డబ్బులు మేమెంత సద్వినియోగం చేస్తున్నామో చూడండి మీ పిల్ల ఆరోగ్యం కోసమ”న్నట్టుగా హావభావాలు వెలిబుచ్చింది.
 స్కూలంతా ఉన్న సీసీ కెమెరాలు చూపించింది. లాగిన్ అయిడీ ఇస్తారట. ఇక్కడికి పంపించి, అక్కడ ఇంట్లో కూర్చొని, ఇక్కడ పిల్లెం జేస్తుందో చూడొచ్చట.
‘విషయం వివరించిన తరవాత గ్యాప్ ఉందన్నప్పుడు మోహిని నవ్వుతుంది’ అని గమనించిన శివాని, అది మిస్సవ్వకుండా చూస్తుంది.
ఏసీ బిల్డింగునుండి బయటకి రాగానే ఒక్కసారి వేడిగాలి మొహాన్నిక్కొట్టింది.
“వెరీ హాట్” అన్నది శివాని, ‘ఆమని తలకి కాప్ తెచ్చి ఉండాల్సింది’ అనుకుంటూ.
చాలా పెద్ద గ్రౌండ్.
ఒక్క చెట్టు కూడా లేదు. అన్నిపక్కలా అందమైన చిన్న చిన్న పూలమొక్కలే, “నన్ను తాకకు, ముట్టకు, తెంపకు, దగ్గరికిరాకు, కంచె దాటకు” అనే ఇంగ్లీష్ బోర్డుల మధ్య.
“చెట్లుంటే ఆకులు రాల్తాయి. చెత్తవుతుంది, ఊడవటానికీ, శుభ్రపరచటానికీ, ఆయాలకీ,  మైంటెనెన్సుకీ ఎక్కువ ఖర్చవుతుంది. ఆ భారం మీరే మోయాలి కాబట్టి, చెట్లు లేకపోవటం మీకే మంచిద”న్నట్టుగా వివరించింది.
“హాయ్ బేబీ!” అంటూ మధ్యమధ్యలో ఆమనిని పలకరిస్తుంది.
గంటనుకున్నది కాస్తా మూడు గంటలవ్వడంతో, చిన్నడబ్బాలో పెట్టుకొచ్చిన ద్రాక్షపళ్ళు పిల్లకి తినిపించటానికి వీలవుతుందేమోనని అవకాశం కోసం చూస్తూ, “కాన్ వీ గో?” అనడిగింది శివాని.
ఇంగ్లీష్ వచ్చినా, వేరేవాళ్లు మాట్లాడేది బాగానే అర్థమైనా, తిరిగి మాట్లాడటానికి జంకు. మాట్లాడుతూంటేనే వస్తుందని, రవి మాట్లాడిస్తూంటాడు అప్పుడప్పుడు. ‘ఎప్పటికి మాట్లాడతానో ఏంటో, ఆశలన్నీ పిల్లమీదే పెట్టుకున్నా’ననుకుంది. పిల్లిక్కడ జాయినయితే తనకే వొచ్చేసినట్టుగా.
“నో మామ్. ఐ విల్ షో యూ ది పూల్. వెనకాల ఉంది, మీరు అటు గేట్ నుండి వెళ్లిపోవచ్చు”
“వేర్?” పిల్లనెత్తుకోవాలన్న ఆలోచనని బలవంతంగా పక్కకు నెట్టింది
“జస్ట్ రెండునిమిషాలు, గ్రౌండుదాటి అటు నడవాలి”
గ్రౌండు చుట్టూ నడిచారు
“హియర్ ఇట్ ఈస్”
చాలా పెద్ద అందమైన స్విమ్మింగ్ పూల్. చుట్టూ కంచె ఉంది.
“వెరీ బ్యూటిఫుల్”
“ఎస్ మామ్, ఇంటర్నేషనల్ అర్చిటెక్ట్ ఒకాయన, సర్ ఫ్రెండే, డిజైన్ చేసారు, శుభ్రంగా పిల్లలకు ఇన్ఫెక్షన్ రాకుండా విదేశాల టెక్నిక్కుతో చాలా ఖర్చుపెడుతున్నారు. మీ పిల్లల ఆరోగ్యం కోసమే” అన్నట్టుగా చెప్పింది. నవ్వింది.
కాళ్ళునెప్పి, ఆకలి. ఇంక వెళ్లిపోవాలనిపిస్తుండగా చూసింది శివాని.
పూల్ చుట్టూ “డోంట్ ఎంటర్ ది పూల్”, “ప్రమాదం”, “నీళ్ల దగ్గరికి రాకూడదు”, “ప్రమాదం”, “కంచె దాటకూడదు”, “ప్రమాదం”, “మునిగిపోయే ప్రమాదముంది” “ప్రమాదం” అని, ఒకపిల్ల నీళ్లలో పడిపోయి రక్షించమనేడుస్తునట్టు,  చాలా బోర్డులున్నాయి.
ఎండకి నీళ్లు తళతళా మెరుస్తున్నాయి. ఇక్కడా అంతేనట. చెట్లుంటే ఆకులు పడతాయట, పూల్ పాడౌతుందట. పూల్ మైంటైన్ చేయడం ఎంతో ఖర్చుతో కూడుకున్న పనట. అందరికోసం ప్రత్యేకంగా కోచ్ ఉంటారట. స్విమ్మింగు, స్కెటింగు, కరాటే గట్రాలాంటివి నేర్పించడానికి ఎంత శ్రద్ధ తీసుకుంటారో, వాటికెంత కట్టాలో వివరించింది. త్వరలోనే గుర్రపు స్వారీ మొదలుపెడతారట.  కొంచెమెక్కువ నవ్వింది.
అన్నీ అయిపోయినై అనిపించాక, ‘ఇందాక ఇచ్చిన అప్లికేషన్ రెండువేల’ని చెపుతూండగానే కాస్త దూరంలో గేటు దగ్గర గొడవ వినిపించింది.
పెద్ద లారీలో థర్మాకోలుతో చేసిన నాలుగు వృక్షాలు, పైన రంగురంగుల పిట్టలతో, పూలతో, అందంగా ఉన్నాయి. “సేవ్ ట్రీస్” అని రాసిన బ్యానర్లు దించుతున్నారు.
“వెయిట్ మామ్, ఐ విల్ సీ” అంటూ వెళ్లి, అయిదు నిమిషాలకొచ్చి చెప్పింది.
“అడ్మిషన్స్ టైం కదా మామ్, చాలా పేరెంట్స్ వస్తారు కదా మామ్, మా స్టాండర్డ్స్ తెలియడానికి స్కూలంతా అలంకరిస్తున్నాము. బొమ్మచెట్లు తేవడానికి గేటు బయటున్న అసలు చెట్ల కొమ్మలు అడ్డొస్తున్నాయి. అక్కడే దించేస్తానంటాడు లారీవాడు. లోపలికి తెచ్చే బాధ్యత లారివాడిదేనంటాడు మేనేజర్. అరంగంటనుండి టైంవెస్ట్ చేసాడంట మామ్, డబ్బుల్లాగడానికే అంతా. సాల్వ్ అయిందిలెండి, మా మేనేజర్ ఇంటెలిజెంట్. మానేజ్మెంటుతో మాట్లాడి గార్డెనింగ్ స్టాఫుని పిలిచారు. వాళ్ళు కట్టర్లు తెచ్చి చెట్లు నరకడమో, కొమ్మలు కొట్టేయడమో చేస్తారు. లారీ లోపలికొచ్చేస్తుంది, మీరు పక్కనుండి వెళ్లొచ్చు”
“హా మామ్! ఫీజు డీటెయిల్సన్నీ ఫైల్లో ఉన్నాయి”
ఔను, విడివిడిగా వేశారు, కలిపి అయిదులక్షలన్నది ఎక్కడా లేదు, అప్పుడే లెక్కకట్టుకుంది తను.
“ఓకే  మామ్?” తీయని ప్రశ్నార్థకమేసి, ఆమనిని తడుతూ “హే, స్వీటీ” అన్నది.
“మీరు డబ్బులు పట్టుకురావడమే తరువాయి, మీ పిల్ల మా చేతుల్లో మహా గొప్పగా పెరుగుతుంది” అనేలాంటి మాటలు చెప్పి, రెండువేలియ్యమంటూ రిసీప్ట్ బుక్కు తీసింది.
శివాని ఆమని మెడలోంచి బాటిల్ తీసుకొని నీళ్లన్నీ తాగేసింది.
“థాంక్యూ, సో మచ్, బాయ్” అంటూ ఫోల్డర్ మోహిని చేతులో పెట్టేసింది.
పిల్లనెత్తుకుంది. అప్పటివరకున్న నోటికట్టు విప్పినట్టుగా మాట్లాడుతూ బయటకి నడిచింది.
“కాలు నెప్పెసిందా బంగారం”
“ఆకలేస్తుందామ్మా”
“ద్రాక్ష తిందామా”
“మనూరి చెరువులో ఈత నేర్చుకున్నావు కదా”
“చిన్నాన్న నీళ్ళల్లోకి తోస్తూంటాడు కదా”
“చింతచెట్టుకి ఉయ్యాల కట్టి జోరుగా ఊపుతాడు కదా”
“నాన్న ప్రాజెక్టయ్యాక ఊరెళదామా మనం”
గేటు దాటుతుండగా శివాని “ఇంటర్నేషనల్ కల” లారీలోని చెట్టెక్కేసింది.
                                           ***************
రచన- కిరణ్మయి గోళ్లమూడి.
   “ఈ ఏడాది ఇల్లు సంగతి చూడు సూర్యం! గోడలు పెచ్చులూడిపోతున్నాయి! కాంపౌండ్ గోడ విరిగిపోయింది. నీకు చాలా ఖర్చు ఉంది!”  అంది కౌసల్య కంచంలో మిరప పళ్ళ పచ్చడిలో కాచిన నెయ్యి వడ్డిస్తూ.
   “అవునమ్మా!.. పంట డబ్బు చేతికి వచ్చాక ఇల్లు బాగు చేయిద్దాం! ఉగాదికి రెడీ అయిపోతుంది!” అన్నాడు సూర్యం  ముద్ద నోట్లో పెట్టుకుంటూ.
“సున్నాలు వేసి కూడా ఆరేళ్ళయింది.” పాతబడి పోయి, వెలిసి పోయిన గోడలు చూస్తూ దిగులుగా అంది కళత్రం నీరజ.
   “ఎలాగూ ఇల్లు బాగు చేయిద్దాం అనుకుంటున్నాం కదా! అప్పుడే సున్నాలు వేయిద్దాం.” కంచంలో చెయ్యి కడుగుకుని లేచాడు సూర్యం.
   “నాన్నా నాకు బండి కొంటా అన్నావుగా!” డిగ్రీ చదువుతున్న రవి కళ్ళలో అర్థింపు.
   “ఈసారికి వాయిదా వేద్దాం రవీ. ముందు ఇల్లు సంగతి చూద్దాం.” రవిని అనునయిస్తున్నట్లు అన్నాడు సూర్యం.
   “మరి నా బుట్ట కమ్మలు!” అంది శ్రావణి గడుసుగా. “నీకు తప్పకుండా చేయిస్తా తల్లీ! లేకపోతే నువ్వు నా బుర్ర తినేయవూ!” తండ్రి గొంతులో గారాం.
   “అన్నీ దానికే కొంటారు.. నా వరకు వచ్చేసరికి అన్నీ గుర్తు వస్తాయి.. నేను ఒప్పుకోను! ఈ సారి నాకు బండి కొనవలసిందే.”  నెమ్మదిగా డిమాండ్ స్థాయికి పెరిగింది రవి స్వరం.
   “సరే! నువ్వు డిగ్రీ ఫస్ట్ క్లాస్ లో పాస్ అయితే అప్పుడు తప్పక కొంటాను. ఇప్పుడు మాత్రం ఓపిక పట్టాల్సిందే!” నవ్వుతూ అన్నా స్థిరంగా ఉంది సూర్యం గొంతు.
   శ్రావణి బొటన వేలు అన్నకు చూపి నవ్వింది…నా బుట్ట కమ్మలు గ్యారంటీ అన్నట్లు చూస్తుంటే రవి ఉడుక్కుంటూ తల్లి వైపు చూశాడు.
   కొడుకు, కూతురు వైపు సాలోచనగా చూసింది నీరజ. రవి నీరజ వైపు చూసిన చూపులో కోపానికి అర్థం ఉంది. ఎప్పటి నుండో అడుగుతున్నాడు రవి బండి కొనమని. ఏ ఏటికాఏడు ఏదో ఒక ఇబ్బందితో వాడి కోరిక తీర్చలేక పోతున్నారు.
   ఈసారి కూడా తన టెండరు హుళక్కి అని అర్థం అయిన రవి మొహంలో అసంతృప్తి గమనించింది నీరజ. నేను మాట్లాడతాను అన్నట్లు సంజ్ఞ చేసింది.
   సూర్యం నాల్గవ తరగతి ఉద్యోగి. భర్తకు వచ్చే ఆదాయంతో చాలా నేర్పుగా ఇల్లు చక్కదిద్దుతుంది నీరజ. పిల్లల కాలేజీ ఫీజులకు చాలా ఖర్చు అవుతోంది. సహజంగా పొదుపరి అయిన నీరజ జమా ఖర్చుల విషయంలో నిక్కచ్చిగా, పొదుపుగా ఉంటుంది…అనవసరంగా ఒక్క పైసా కూడా ఖర్చు పెట్టదు. ఆమె నిజంగా వరమే సూర్యానికి.
   “నా పాత దుద్దులు మార్పించి శ్రావణి కి బుట్ట కమ్మలు చేయిస్తా కానీ ఈసారి వాడికి బండి వాయిదాల పైన అయినా తీసుకోండి.” అంది నీరజ.
   “సరే చూద్దాం.. ముందు పంట సొమ్ము  చేతికి రానివ్వండి!” తండ్రి గొంతులో విన్పిస్తున్న సౌమ్యతకు రవి మొహంలో నవ్వు విరిసింది.
    “మరి నీకు ఏమీ అక్కరలేదా? నీ నుండి ఏమీ టెండరు లేదు?”  సూర్యం గొంతులో వినిపిస్తున్న అల్లరికి నమస్కారం చేసింది నీరజ.
    వింటున్న కౌసల్య నిట్టూర్చింది..తన  పేరుతో ఉన్న మూడు ఎకరాల పొలంలో వరి పండుతుంది.. మూడేళ్ల నుండి పంట చేతికి వచ్చే సమయానికి అకాల వర్షాలు, తుఫానులతో నష్టం వస్తోంది. పెట్టిన పెట్టుబడి కూడా చేతికి రాకుండా.
    ఈసారి దేవుని దయ వలన పంట చేతికి వచ్చింది. ఎటువంటి ఇబ్బంది రాకుండా ఉంటే రెండు మూడు రోజుల్లో మార్కెట్ కి పంపే యోచనలో ఉన్నాడు సూర్యం.
    “అమ్మా!” అన్న సూర్యం పిలువుతో కళ్ల మీద పెట్టుకున్న చేతులు తొలగించి చూసింది కౌసల్య. మంచం మీద లేచి కూర్చుంది.
    “అమ్మా! రాధ ఫోన్ చేసింది. ఈసారి పండక్కి రావడం కుదరదు అంటోంది!”
    కౌసల్యకు విషయం అర్ధం అయ్యింది…క్రితంసారి వచ్చినప్పుడే గట్టిగా చెప్పి వెళ్ళింది రాధ. నాలుగు వరుసల చంద్రహారంలో రెండు వరసలు తీయించి తనకు మరి కొంత పైకం వేసి నెక్లెస్ చేయించి ఉంచమని చెప్పింది. తనకే మనసు ఒప్పటం లేదు. అది అత్త గారి నుండి ఆమెకు సంక్రమించిన నగ. ఆమె గుర్తుగా దాన్ని జాగ్రత్తగా కాపాడుతూ వస్తోంది.
    ఆ చంద్రహారం కౌసల్య ఎక్కువగా వేసుకున్నదీ లేదు.. ఎక్కువగా వాడితే పుటుక్కున ఎక్కడ విరుగుతుందో అని వేసుకున్న ప్రతిసారీ తడుముతూ ఉండటమే.
    ఎప్పుడూ ఎక్కువగా బ్యాంక్ లోన్ తీసుకోవటానికి అక్కరకు వస్తోంది.. ఇప్పుడు కూడా ఋణం తీసుకొని పంట నిమిత్తం వాడారు. ఆ విషయం రాధకు తెలుసు.. పంట చేతికి వచ్చిందని సూర్యం విడిపిస్తాడని రాధకు తెలుసు…
    కౌసల్య మౌనంగా ఉండటం చూసి “అమ్మా! పోనీ ఇల్లు సంగతి వాయిదా వేసుకుందాం. రాధ కోరినట్లు చేద్దాం” అన్నాడు.
    “లేదు సూర్యం! ఆ చంద్రహారం మార్చే ఆలోచన లేదు. అది మీ బామ్మ గుర్తుగా నేను ఉన్నన్నాళ్లు ఉంటుంది. మనల్ని ఆదుకోవటానికి ఉన్న ఆధారం నేను వదలను. రాధకు నేను గట్టిగానే చెప్పాను, దాని మీద ఆశ వదులుకొమ్మని. అక్కడికి అది వచ్చినప్పుడల్లా ఏదో ఒకటి అడిగి తీసుకు వెళుతూనే ఉంది. నువ్వూ అవసరాలు వాయిదా వేసుకుంటూ దాని కోరికలు తీరుస్తూనే ఉన్నావు. ఇలా ఎంత కాలం సూర్యం? నీ పిల్లలు చదువులు కూడా తక్కువ కాదు. రాధ సంగతి ఇప్పుడు ఆలోచన చేయకు.. ఈ పండుగకు కాకపోతే మరో పండుగకు వస్తుంది లే!” అంది కౌసల్య మంచం మీద వాలుతూ. ఇంక ఆ విషయంలో మాట్లాడేది ఏమీ లేదన్నట్లుగా కౌసల్య కళ్ళు మూసుకోవటం చూసి తన గదిలోకి నడిచాడు సూర్యం.
    కనులు మూసినా కౌసల్య అంతరంగం చంద్రహారం చుట్టూ తిరుగుతోంది. అది అత్త గారికి ఎంతో ఇష్టమైన నగ.. ప్రతి పండుగకు ఆమె మెడలో మెరుస్తున్న చంద్రహారం వైపే ఉండేవి తన చూపులు ఎప్పుడూ.. అది గమనించి బయట పేరంటానికి వెళ్ళినప్పుడు బయలుదేరేముందు బోసిగా ఉందంటూ తన మెడలో వేసేది. అద్దములో చూసుకుంటూ మురిసిపోతుంటే ఓరగా చూసి నవ్వుకునేది. ఆఖరి రోజుల్లో ఏమనుకుందో కోడలి చేతిలో పెట్టి కన్ను మూసింది.. ఆలోచిస్తూనే నిద్రలోకి జారింది కౌసల్య.
    అనుకున్న ప్రకారం పంట డబ్బు చేతికి రావటంతో ఇల్లు బాగు చేయించి సున్నాలు, రంగులు వేయించి కొత్త కళని తీసుకు వచ్చారు ఇంటికి.. రెండు రోజులు ముందుగా వెళ్లి రాధని, బావని తీసుకు వచ్చాడు సూర్యం… ముందు కాస్త భయపడినా, మొహం మాడ్చుకోకుండా వచ్చిన కూతుర్ని చూసి సంతోషించింది కౌసల్య..
     రాధ ఏమీ జరగనట్టు మామూలుగా ఉండటంతో కౌసల్య మనసు కాస్త కుదుటపడింది. పండుగ సంతోషంగా గడిచింది. వాళ్ళు ఉన్న రెండు రోజులు ఇల్లు సందడిగా ఉంది. పిల్లలు అత్తా అంటూ రాధ వెనక తిరుగుతూ హడావిడి చేశారు.
    “రాధా! ఈసారి పంట డబ్బు ఇంటికి ఖర్చు పెట్టాం. ఇల్లు చాలా ఏళ్ల నుండి అశ్రద్ధ చేశాం. వచ్చే ఏడు అన్నయ్య నీకు నచ్చిన వస్తువు కొంటాడు” అంది కౌసల్య రాధ బయలుదేరే ముందు.
    “అమ్మా! నిన్ను నగల గురించి నేను అడగను… నాకు మా అత్తగారు తన మామిడి పిందెల నెక్లెస్ కానుకగా ఇచ్చారు నా పుట్టిన రోజుకు. అయితే ఒక కండిషన్ పెట్టారు. “నువ్వు ఇక మీదట మీ అమ్మను ఏమీ అడగకూడదమ్మాయ్!” అన్నారు.
    “మా అత్తగారు ఇచ్చిన కానుక నాకు చాలా నచ్చింది. ఆ కానుక ఆమెకు వాళ్ళ అత్తగారు ఇచ్చారట. ఆ మాట ఆవిడ నాకు ఎంతో సంతోషంగా చెబుతున్నప్పుడు నాకు నువ్వే గుర్తు వచ్చావు. బామ్మ ఇచ్చిన కానుక అని చెబుతున్నప్పుడు నీ కళ్ళల్లో మెరుపు ఆ చంద్రహారంలో కనబడేది.. అదే మెరుపు మా అత్తగారి కళ్ళలో చూశాను. నిన్ను అనవసరంగా బాధించినందుకు నన్ను క్షమించు అమ్మా!” అంటున్న రాధ ను ఆశ్చర్యంగా చూసింది కౌసల్య.
    “అమ్మా! మరో సంగతి..నీ చంద్రహారం నీవు అనుకున్నట్లుగా వదినకు ఇవ్వు.. అందులో రెండు వరుసలు నేను అడిగానని నువ్వు నొచ్చుకున్నావు.. మా అత్తగారి మాటలు విన్నాక నా తెలివితక్కువ తనం నన్ను వెక్కిరించింది. వారసత్వం విలువ అర్థం అయింది.”  అంది నవ్వుతూ.
    వియ్యపురాలు తన సమస్య ఇలా పరిష్కరించి కూతురు మనసు దోచుకుందని గ్రహించింది కౌసల్య.. ఎన్నాళ్ళు గానో తన మనసులో ఉన్న కోరిక తీరబోతున్నందుకు కౌసల్యకు కూడా సంతోషంగా ఉంది.
తన గదిలోకి వెళ్లి బీరువా తెరిచింది.. బ్యాంక్ లోను చెల్లించి సూర్యం తీసుకు వచ్చిన చంద్రహారం చేతిలోకి తీసుకుంది.. వస్తూ వస్తూ మెరుగు పెట్టించి తీసుకు రమ్మని చెప్పిన మాట తూ చ తప్పకుండా తెచ్చాడు సూర్యం..
    ఆమె పెదవి పై చిరునవ్వుతో పోటీ పడుతూ చేతిలో తళుక్కున  మెరుస్తున్న చంద్రహారంతో కోడలి గదిలోకి కదిలింది కౌసల్య.
                                                    ***************
రచన: ఉమాభారతి కోసూరి

ఆరేళ్ళ తరువాత 
పొద్దునే పిల్లలకి టిఫిన్లు వడ్డిస్తుండగా, టీ.వి న్యూస్ ఛానల్ చూడమని ఫోన్ చేసింది చిత్ర. టీవి ఆన్ చేసాను. క్రీడారంగం వార్తలు చెబుతున్నారు…
‘…ఢిల్లీ స్విమ్మింగ్ కమిషన్ వారు, సందీప్ మధురై అనే యువ స్విమ్మర్ ని
నేషనల్ జూనియర్ స్విమ్ టీమ్ కి కెప్టెన్ గా సెలెక్ట్ చేసారు. పదహారేళ్ళ వయసులో అంతటి గుర్తింపు అనూహ్యమైనదే’. ‘అంతే కాదు, ఈ యువ ఈతగాడు ఒకప్పటి ప్రఖ్యాత క్రీడాకారుడు శ్యాంప్రసాద్ మధురై తనయుడు…’ అని చెబుతూ సందీప్ స్కూల్ ఫోటో, వాడు పాల్గొన్న స్విమ్ టోర్నమెంట్ నుండి ఓ క్లిప్ చూపించారు.
అక్కడే ఉన్న సందీప్ ఆశ్చర్యపోయాడు. వాడి ఆనందానికి అవధులు లేవు. “తాతగారు న్యూస్ చూసారో లేదో” అంటూ ఫోన్ అందుకున్నాడు.
వాళ్ళ కబుర్లకి అంతే ఉండదని వంటింట్లోకి నడిచాను. కూరలు తరుగుతూ..ఆలోచనలో మునిగాను..
పోయినేడే జూనియర్ కాలేజి స్విమ్ టీమ్ లీడర్ అయ్యాడు సందీప్. ఢిల్లీలో జరిగే స్విమ్మింగ్ టోర్నమెంట్స్ లో పాల్గొని, ఇప్పటికే ఎన్నోవిజయాలు సాధించాడు. చదువుల్లో కూడా ముందంజలోనే ఉన్నాడు. పిల్లలిద్దరికీ తాతగారి ప్రేమ, ఆప్యాయతలతో పాటు చిత్ర ఆనంద్ ల ప్రోత్సాహం కూడా మెండుగా తోడ్పడుతున్నాయి.
మామయ్య మాకోసం కొనుగోలు చేసిన ఆధునిక విల్లాలోకి మారి ఆరేళ్ళవుతుంది. చిత్ర వాళ్ళ ఫ్లాట్ కి దగ్గరే. అన్నిటికీ చాలా వీలుగా ఉంది….
నేను పిల్లలతో విడిగా ఉంటున్న ఈ ఆరేళ్ళల్లో, పిల్లలిద్దరూ వాళ్ళ తాతయ్యకి బాగా దగ్గిరయ్యారు. అత్తయ్య మూడేళ్ళ క్రితం హృద్రోగంతో మరణించాక, మామయ్య నెలకి సగం రోజులు పిల్లలతో మా వద్దే గడిపేస్తారు. వేద అంటే ఆయనకి ప్రాణం. ఫస్ట్ స్టాండర్డ్ కి వచ్చిన వేద కార్యకలాపాలన్నీ ఆయనే చూసుకుంటారు. వారానికి మూడు రోజులు దాన్ని వెంట బెట్టుకుని మ్యూజిక్ క్లాస్ కి వెళతారాయన.
ఈ ‘వేర్పాటు’ ఏర్పాటుకి శ్యాం నుండి ఎటువంటి ఆటంకం లేకపోవడంతో అలాగే కొనసాగుతున్నాము. ఈ మధ్యకాలంలో, తాను ఫామిలీ కౌన్సెలింగ్ కి వెళతానని మామయ్యతో అన్నారట శ్యాం.
లాయర్ గారి సలహా మేరకే, శ్యాం, మా ఇంటికొచ్చి పిల్లల్ని కలవడానికి ఒప్పుకున్నాను. గత రెండేళ్లగా మాత్రం, పిల్లల బర్తడేలకి, పండగలకి వాళ్ళకి కానుకలు తీసుకుని మామయ్యతో కలిసి వస్తుంటారు. ఆ కాసేపు, వాళ్ళ డాడీ తో స్నేహంగా మెలుగుతారు సందీప్, వేద.
నా ప్రమేయమే లేకుండా… ఓ క్రీడాకారుడిగా సందీప్ వెలుగులోకి వస్తున్న వైనం ఆశ్చర్యంగానే ఉంది… మరుగున పడుతున్న విషయాలని నెమరువేసుకుంటూ వంటింట్లో  పని ముగించాను…
**
హాల్లోకి వస్తుంటే, “మమ్మీ హైదరాబాద్ తాతతో మాట్లాడు” అంటూ ఫోన్ అందించాడు సందీప్.
సందీప్ గురించి గర్వంగా ఉందన్నారు నాన్న. నేను కూడా ఈ మధ్యనే  ‘చైల్డ్ సైకాలజీ‘ లో మాస్టర్స్ డిగ్రీ కోర్స్ పూర్తి చేయడం నాన్నకి సంతోషం కలిగించిన మరో విషయం…
అమ్మతో మాట్లాడుతూ, “మీరు ఓ సారి ఢిల్లీ రావాలి” అన్నాను
“అలాగే వస్తాం. నీవు సుఖంగా, సంతోషంగా జీవించడం ముఖ్యం తల్లీ” అంది అమ్మ.  ఈ మధ్య అమ్మావాళ్ళు ప్రయాణాలు తగ్గించారు.
వినోద్ ఢిల్లీ ఐ.ఐ.టి లో చదువుతున్నాడు. వీలున్నప్పుడల్లా వచ్చి పిల్లలతో సరదాగా గడుపుతాడు. వినోద్ మామయ్య రాక కోసం ఎదురు చూస్తుంటారు పిల్లలిద్దరూ.
**
సందీప్ కి అభినందలు తెలపడానికి, చిత్ర, ఆనంద్ లతో పాటు వినోద్ కూడా ఇంటికి వచ్చారు. చీకటి పడుతుండగా వచ్చిన వారిని భోజనం చేసి వెళ్ళమని, సందీప్ పట్టుబట్టాడు….
“మీ డాడీని నిన్ననే కలిసాను. మేము కలిసినప్పుడల్లా … నీ గురించి, వేద గురించి తప్పక మాట్లాడుతాము” అన్నారు ఆనంద్ సందీప్ తో. శ్యాం ఆనంద్ ని తరుచుగా కలుస్తూనే ఉంటారట…
వస్తూ పిల్లలకి ఇష్టమైన స్వీట్స్ తెచ్చారు మామయ్య. అందరినీ ఆప్యాయంగా పలకరించి చిత్ర పక్కన కూర్చున్నారు.
“ఏమ్మా చిత్రా, రెండేళ్లగా మీ ‘ఆనందా కుటీర్’ సామాజిక కార్యక్రమాలు సవ్యంగా జరుగుతున్నాయని చెప్పావు. తప్పక ఓ సారి వెళదామని కూడా చెపుతుంటావు. నాకు ఓపిక ఉండగానే మీ కుటీరమంతా తిరిగి చూడాలనుంది. పిల్లలకిప్పుడు వేసవి సెలవలు కూడా.. ప్లాన్ చేయవచ్చు కదా!” అన్నారు మామయ్య చిత్రతో.
**
జూనియర్ కాలేజీ ప్రాంగణంలో సందీప్ వాళ్ళ స్విమ్ టీమ్ కి రిసెప్షన్ ఇచ్చారు స్కూల్ వాళ్ళు.  మామయ్య, శ్యాం సహా వచ్చారు. గర్వంగా సందీప్ ని కౌగలించుకుని అభినందించారు శ్యాం…
**
మరునాడు పొద్దున్నే, లాయర్ శర్మ గారు నుండి ఫోన్. “నీలా, ఫామిలీ కౌన్సెలింగ్ కి సుముఖంగా ఉన్నట్టు, నీ భర్త శ్యాంప్రసాద్ కోర్ట్ ద్వారా తెలియజేసారు.. నువ్వు సరేనంటే వాళ్ళ లాయర్ కి జవాబు ఇస్తాను” అన్నారాయన.
‘శ్యాం లో మార్పంటూ వస్తే, దానికి కారణం పిల్లల మీద ప్రేమే’ అనుకోవాలి.
**
చీకటి పడుతుండగా, “నీకో హ్యాపీ న్యూస్” అంటూ చిత్ర, ఆనంద్ వచ్చారు.. “శ్యాం వచ్చి హాస్పిటల్లో నన్ను కలిశారమ్మా” అన్నారు ఆనంద్ సోఫాలో కూర్చుంటూ.
“నీకు లాయర్ ద్వారా ఫామిలీ కౌన్సెలింగ్ కి అంగీకారం పంపారంట. నా వద్ద పేషంట్ గా నమోదయ్యారు కూడా.  వచ్చేవారం మొదటి అపాయింట్మెంట్. మాకూ ఇది సంతోషకరమే” అన్నారు ఆనంద్ ఉత్సాహంగా….
చూద్దాం ఈ మార్పులు ఎటు దారి తీస్తాయో! మంచికే అయితే మంచిదే మరి! అనుకొన్నాను మనస్సులో…..
**
రాత్రి పడుకోబోయే ముందు రమణి ఫోన్ చేసింది. ఫోన్ తీసి ‘హలో’ అని లోగానే,
’ఇదిగో వస్తా, అదిగో వస్తా’ అంటూ ఐదేళ్ళగా గడిపేసిన నేను పిల్లాపాపలతో ఇవాళ మధ్యాహ్నం ఢిల్లీ వచ్చేస్తున్నా” అని ప్రకటన చేసింది.
“సంతోషం” అన్నాను…
“మరో సర్ప్రైజ్ నీకు…మాతో పాటే మీ అమ్మావాళ్ళు కూడా వస్తున్నారు. విమానాశ్రయంకి కార్ పంపించు” అని పురమాయించింది కూడా…
“అలాగే మేడమ్. మరింత సంతోషంగా…ఉంది.. అమ్మావాళ్ళని చూసి కూడా మూడేళ్ళవుతుంది” అన్నాను… ఉత్సాహంగా.  ఫోన్ పెట్టేసి, మామయ్యని, చిత్రవాళ్ళని, వినోద్ ని పిలిచి మరునాడు సాయంత్రం భోజనానికి రమ్మని ఆహ్వానించాను.
**
అమ్మావాళ్ళతో పాటు రమణి కుటుంబం రాకతో ఇల్లంతా సందడిగా ఉంది…
రమణి – విజయ్ ల పిల్లలు కవలలు – ఐదేళ్ళ ఆరతి, శంకర్. వేదతో కలిసిపోయి కబుర్లాడుతూ ఆటల్లో మునిగిపోయారు..
ఇరువురు తాతగార్లతో సందీప్ తన  స్విమ్-టీమ్ కార్యక్రమాల చర్చలో ఉత్సాహంగా ఉన్నాడు. వినోద్ కాస్త ఆలస్యంగా వచ్చి కలిసాడు…
అమ్మ, చిత్ర, రమణి వడ్డనలు చేస్తుంటే, అందరూ కబుర్లాడుతూ భోంచేస్తున్నారు.. చాలా రోజుల తరువాత, నాకు ఆప్తులైన వాళ్ళందరి నడుమ ఆనందంగా అనిపించింది.
“ఇన్నాళ్ళకి, అందరం ఇలా కలిసామంటే, అంతా చిత్ర కృషి ఫలితమే” అన్నారు మామయ్య.
“రీ-యూనియన్’ అంటూ, మమ్మల్ని రమణి కుటుంబంతో జత కట్టి మరీ పిలిపించిందిగా మరి” అన్నారు నాన్న నవ్వుతూ…
“ఈ వారమంతా చిత్ర ప్లానింగ్ ప్రకారమే మనందరి కార్యక్రమాలు ఉంటాయి.. చాలా ఆలోచించి మరీ ఏర్పాట్లు చేసింది. పిల్లలు, పెద్దలు కూడా తప్పక ఎంజాయ్ చేస్తారని నేను హామీ ఇస్తున్నా” అన్నారు ఆనంద్ నవ్వుతూ..
**
మరునాడే రెండు ట్రావెల్ వాన్స్ తీసుకొని ‘ఆనందా కుటీర్’ కి బయలుదేరాము.
నిజానికి అది ఓ ఆశ్రమం అన్నారు ఆనంద్. అనాధ, వృద్ధ, స్త్రీ సంక్షేమానికి పాటుపడుతున్న సంస్థ అని వివరించారు…
మధ్యాహ్నం పన్నెండుకి ముందే ఆశ్రమం చేరాము.
ఇరువైపులా పచ్చని చెట్లతో అందంగా నీడగా ఉంది ఆశ్రమ మార్గం అక్కడ నాలుగు కాటేజీల్లో మాకు బస ఏర్పాటు చేసింది చిత్ర.
ఒంటిగంటకి భోజనశాలకి వెళ్ళాము. అక్కడ వృద్ధులు, పిల్లలు, వికలాంగులు కలిసి వందమంది పైనే ఉంటారు. పనివాళ్ళు, వడ్డించేవాళ్ళు, ఆయమ్మలు ఇరవై మందన్నా ఉన్నారు.
మేమంతా హాలు మధ్యలో ఉన్న బల్లల వద్ద కూర్చున్నాము.
‘ఆనందా కుటీర్’ లో స్థానికంగా నివసించే పిల్లల ప్రార్ధనా గీతంతో మొదలయ్యి, మమ్మల్ని సాదరంగా ఆహ్వానించాక భోజనం వడ్డించారు.
మా కోసమే ప్రత్యేకంగా ఈ నాటి భోజనం అరిటాకులు వేసి వడ్డించారుట. ఎంతో రుచిగా ఉన్నాయి కూరగాయల వంటకాలు. తాగడానికి కొబ్బరి నీళ్ళు…..
**
భోంచేసాక, సుమారు పాతిక ఎకరాల్లో నిర్మించిన ఆశ్రమ ఆవరణంతా మా వాహనాల్లోనే తిరిగాము…. పశుశాల, బడి, ఆసుపత్రి, వృద్దాశ్రమం, స్త్రీ సంక్షేమం, అనాధాశ్రమం, దేవుని గుడి అన్నీ చూశాము. .
ఆనంద్ మమ్మల్ని ప్రతి సేవాశ్రమం దగ్గర ఆపి, సమాజానికి దాని అవసరం గురించి పిల్లలకి వివరిస్తూ ఆసక్తిగా సాగనిస్తున్నారు మా టూర్….
అంతా చూసాక, ఆఖరున కుటీరం మధ్యన ఉన్న తోటలోకి వచ్చాము. కొన్ని వందల చెట్లు వలయాకారంలో నీడనిస్తూ, ఓ ఉద్యానవనంలా ఉంది అక్కడ.
అప్పటికే అలిసిపోయిన పిల్లలు, వేద, విశాల, అమ్మతో సహా కాటేజీకి వెళ్ళిపోయారు.
మగవాళ్ళంతా సేవాశ్రమాల వైపుగా వెళ్ళారు. సందీప్ తో వినోద్ యానిమల్ షెల్టర్ వైపుగా వెళ్లాడు.
చిత్ర, నేను, రమణి తోట మధ్యలో ఉన్న గాంధి విగ్రహం ముందుకివెళ్ళి కూర్చున్నాము. చేతికర్ర పట్టుకున్న గాంధీజీ నిలువెత్తు విగ్రహం అది.
‘ఇక్కడ ఈ విగ్రహం, ఆశ్రమ ఆశయాల్ని చెప్పకనే చెబుతుంది’ అనుకున్నాను. రమణి కూడా అదే అన్నది.
బుట్టెడు మల్లెలు, సంపెంగలతో పాటు మాకు కొబ్బరినీళ్ళు తెచ్చిచ్చాడు తోటమాలి. మరోసారి కొబ్బరినీళ్ళు తాగుతూ కొద్దిసేపు ముగ్గురం మౌనంగా ఉండిపోయాము.
                                                             ( సశేషం)
రచన: మన్నెం శారద
సారధి బ్యాంక్ నుంచి వచ్చేటప్పటికి టేబుల్ మీద లెటర్ వుంది.
అది శేఖర్ దస్తూరి గుర్తుపట్టేడు సారధి. వెంటనే ఆత్రంగా విప్పేడు.
డియర్ సారధి,
నువ్వెళ్లిపోయాక వైజాగ్ కళ పోయింది. సముద్రం చిన్నబుచ్చుకుంది. బీచ్ రోడ్డు బావురుమంటోంది. ఎల్లమ్మ తోట సెంటర్ వెలవెలా బోతోంది.
మరి నీకక్కడ ఎలావుందో? ఈ పరిస్థితిలో  స్వాతే లేకపోతే నీ ఎడబాటు నాకు పిచ్చెక్కించేసేదే. నీ బెంగవల్లనేమో నా ఆరోగ్యం కాస్త దెబ్బతింది. మరేం కంగారుపడకు. కాస్త తలనొప్పి అంతే.
పోతే మరో సంతోషకరమైన విషయం. చెప్పేయనా? నేను త్వరలో తండ్రిని కాబోతున్నానట. స్వాతి చెప్పింది. వాడు మరో ఆరు నెలలల్కి వచ్చేస్తాడు. అప్పటికయినా ఓసారి వస్తావు కదూ..
నీ శేఖర్.
సారధి గాఢంగా నిట్టూర్చి లెటర్ డ్రాయర్‌లో పడేశాడు.
“ఏమిట్రా విశేషాలు?” సారధి తల్లి సావిత్రమ్మ ఆత్రంగా అడిగింది.
సారధి టూకీగా చెప్పేసేడు.
ఆమె అదోలా వున్న కొడుకుని పరీక్షగా చూసింది. ఎంతో హుషారుగా వుండే అతను ఈ మధ్య ఎప్పుడూ తీవ్రంగా ఏదో ఆలోచిస్తూ ఒంటరిగా గడపటం , అరుదుగా కూడా నవ్వకపోవడం ఆమెకు బాధగా వుంటోంది.
ఒక వయసులో ఒంటరితనం మనిషిని ఎలా వెంబడించి వేధిస్తుందో ఆమెకి బాగా తెలుసు. అప్పుడు మగవాడికి గానీ, ఆడదానికి గానీ కావలసింది తల్లీ, తోబుట్టువుల సాహచర్యం కాదు. మనసుని మనసుతోనే రంజింపజేసి, అనురాతంతో అలరించగల తోడు కావాలి.
“ఏ వయసుకా ముచ్చటన్నారు. తోటివాడు శేఖర్ బిడ్డ తండ్రి కాబోతున్నాడు”అనుకుని నిట్టూర్చిందామె.
సారధి భోంచేస్తున్నాడు.
“మీ బ్యాంకులో అమ్మాయిలున్నారా?”
తల్లి ప్రశ్నకు తలయెత్తి చూశాడు సారధి.
“ఏవిట్రా నా ప్రశ్న అర్ధం కాలేదా?”
“అదేం ప్రశ్నమ్మా! అమ్మాయిల్లేని ఆఫీసులున్నాయా? వాళ్ళే ఎక్కువ” ఆవిడ మొహం కాంతివంతమైంది.
“పెళ్ళి కాని పిల్లలు కూడా వుంటారుగా?” అంది.
సారధి నవ్వేడు. “ఈ రోజు చాలా విచిత్రంగా మాట్లాడుతున్నావు. ఎవరెవరికి పెళ్ళిళ్లయ్యేయి.. ఎవరికి కాలేదో యివన్నీ నాకెందుకు?”
ఆమె నిట్టూర్చింది.
“నీ తోటివాడు శేఖర్ తండ్రి కాబోతున్నాడు. నువ్విలా పెళ్లీ పెటాకులూ లేకుండా ఎన్నాళ్ళుంటావు? సునంద పెళ్లి చేసేవు. అప్పులన్నీ తీర్చేసేవు. ఇక చిన్నది సుహాసిని ఏదో చదువుకుంటున్నది. నువ్వింక ఆలస్యం చేయకుండా పెళ్లి చేసుకుంటే బాగుంటుంది. మనకి అయినవాళ్లంటూ ఎవరూ లేరు. అందుకే నీకు నచ్చిన పిల్ల కనిపిస్తే వెంటనే చేసుకో. నాకు కులం, గోత్రం అని, కట్నాలు, కానుకలు అనే పిచ్చి లేదు. ఉన్నంతలో మీరు సుఖంగా వుండటమే కావాలి. నాల్గు రోజుల్లో పోయేదాన్ని. నాకెందుకీ వ్యామోహాలూ?”
సారధి ఆశ్చర్యంగా తల్లివంక చూసేడు.
పల్లెటూరిలో పుట్టీ చదువు సంధ్యలెరుగక పోయినా ఆమె ఎంత వుదాత్తంగా ఆలోచించగల్గుతోంది? ఈ మాత్రం విశాల స్వభావం శేఖర్ తల్లితండ్రులలో వుండి వుంటే ఆతని పెళ్ళి ఎంత ఘనంగా జరిగి వుండేది. ఉన్నది ఒక్కగానొక్క కొడుకయినా తరతరాలకి తరగని ఆస్తి వున్నా, వాళ్లు అంతస్తుకే ప్రాధాన్యత యిచ్చేరు. దాని కోసం కన్నకొడుకునే దూరం చేసుకున్నారు.
“ఏవిట్రా మాట్లాడవూ?” తల్లి హెచ్చరికకి లోకంలోకి వచ్చేడు సారధి. చెయ్యి కడుక్కొని లేచి వెళ్లిపోతుంటే ఆమె అర్ధం కానట్లు చూసింది.
సారధికి శేఖర్ స్మృతులతో ఎప్పుడో అర్ధరాత్రి నిద్ర పట్టేసింది.
స్వాతికి అకస్మాత్తుగా మెలకువ వచ్చింది.
పక్క గదిలో యింకా దీపం వెలుగుతోంది.
ఆమె లేచి వాళ్ల గదిలోకి వచ్చింది. సారధి నాని పక్కగా ఒరిగి పడుకుని వున్నాడు. అతను చదువుతున్న పేపర్ ముఖం మీద పడి పైన ఫాన్ గాలికి రెపరెపలాడుతోంది.
నాని కదలకుండా నిద్రపోతున్నాడు.
నుదుటి మీద చెయి వేసి చూసింది.
జ్వరం లేదు.
ఆమె గుండె నిశ్చింతగా కొట్టుకుంది. ఆమె సారధి ముఖం మీద పేపర్ తీసి మడిచి పక్కకి పెట్టింది. అతను కదిలి మరో పక్కకి తిరిగి పడుకున్నాడు. అమాయకంగా వున్న అతని మొహాన్ని చూడగానే ఆమెకు చాలా జాలి కలిగింది.
“ఏం సుఖం బావుకుందామని యితనింత త్యాగానికి పూనుకున్నాడు. ఏ ప్రతిఫలం ఆశించి యితనింతగా కష్టపడుతున్నాదు. నానీని ఎంత అపురూపంగా చూసుకుంటున్నాడు. కన్నతండ్రయినా యింతకంటే ఎక్కువ ఏం చేయగలడు” స్వాతి హృదయం కృతజ్ఞతతో బరువెక్కింది.
“కాని.. కాని.. అందుకు ప్రతిఫలంగా, తనేం చేయగల్గుతోంది? తాళికట్టినా అతన్ని దూరంగా పెట్టి అవసరాలకు ఉపయోగించుకుంటూ కూడా అతనికి భార్యగా కాలేకపొతూ..” క్షణంక్షణం అతన్ని బాధపెడుతూ తాను బాధపడుతూ, స్వాతి మరింక ఆలొచించలేకపొయింది.
ఆ రోజు… సినిమాహాల్లో తన్ని పలుకరించిన చిలిపి ముఖం క్షణకాలం ఆమె మనసులో మెదిలింది.
ఎంద్కో, మొదటిసారిగా అతన్ని చూసి ఆమె హృదయం నర్తించింది.
అది ప్రేమా? అకర్షణా? ఏమో!
ఆ రోజు స్వాతి స్నేహితురాళ్ళు సినిమాహాల్లో ఆమెని ఏడిపిస్తే స్వాతికి కోపం రాలేదు. సిగ్గుతో ఆమె మొహం జేవురించింది. ఏదో తెలియని పారవశ్యం ఆమెను డోలలూగించింది.
అందుకే.. అందుకే.. ఆగలేక రిక్షా కర్టెన్ తొలగించి సిగ్గు వదలి అతన్ని తిరిగి చూసింది. మళ్లీ దొరకడనే ఆత్రంతో… మళ్లీ చూడలేననే భయంతో.
సమాధానంగా అతను చెయ్యి వూపి నవ్వడం తనకి బాగా గుర్తుంది. కాని.. దురదృష్టవశాత్తూ తనింక అతన్ని మళ్ళీ చూడలేకపోయింది. ఆ వెంటనే తండ్రికి జబ్బు చేసి నెలరోజులు తను కాలేజీకి వెళ్లలేకపోవటం, తిరిగి కాలేజీకి వెళ్లినా ఎన్నడూ అతను ఎక్కడా తనకు తారస పడకపోవటం.. అంతా కాకతాళీయంగా జరిగిపోయింది.
కేవలం ఓ రోజు సినిమాహల్లో కనబడి పలుకరించినంత మాత్రాన ప్రేమించబడ్డం అనేది జరిగే పనేనా?
తాను నిరాశగా నిట్టూర్చింది…
ఇంకా వుంది.
రచన:  గిరిజ  పీసపాటి
వారం రోజులు ఉన్నాక తిరిగి విశాఖపట్నం వెళ్ళి, అక్కడి నుండి హైదరాబాదు వెళిపోయింది అమ్మమ్మ. తరువాత రెండు సంవత్సరాల పాటు మళ్ళీ నాగను, మనవలను చూడడానికి వెళ్ళలేకపోయింది.
మూడవ సంవత్సరం  సంక్రాంతికి ‘నాగను పిల్లలనీ తీసుకుని తెనాలి రమ్మని, అక్కడ అందరూ ముఖ్యంగా పెద్దన్నయ్య కుటుంబం నాగను చూడాలని ఉందని తనకు ఉత్తరాలు రాసున్నారని, ఈ సంవత్సరం పండుగ తెనాలిలో జరుపుకుందామ’ని పెదబాబుకి ఉత్తరం రాసింది అమ్మమ్మ.
‘ఆ విషయం మా నాన్నని అడగండి’ అంటూ పెదబాబు ఇచ్చిన జవాబుకి మనసులో నొచ్చుకున్నా, తిరిగి వియ్యంకుడికి ఉత్తరం రాసింది.
‘తన కొడుకుకి ఇష్టమైతే తనకేమీ అభ్యంతరం లేదంటూ’ ఆయన రాసిన ఉత్తరాన్ని జత చేస్తూ అల్లుడికి మరో ఉత్తరం రాసింది. అప్పుడు తప్పకుండా వస్తామని తిరిగి ఉత్తరం రాసాడు అల్లుడు.
సంక్రాంతికి వారం రోజుల ముందే రాముడువలస వెళ్ళి గిరిజను వైజాగ్ తీసుకొచ్చింది నాగ. అనుకున్న రోజుకి పిల్లలతో సహా ట్రైన్ ఎక్కి, తెనాలికి ప్రయాణమయ్యారు. పిల్లలు ముగ్గురూ మొదటిసారి రైలు ప్రయాణం చేస్తుండడంతో చాలా సరదా పడసాగారు.
పల్లెటూరు తప్ప పట్నం ఎరుగని గిరిజకి, ఆఖరి వాడైన నానికి వేగంగా వెనక్కి వళిపోతున్న చెట్లను చూపిస్తూ సందడి చెయ్యసాగింది నాగ పెద్ద కూతురు వసంత.
తెనాలి స్టేషన్ లో ట్రైన్ ఆగాక, హడావుడిగా దిగుతున్న వాళ్ళని దిగనిచ్చి, ఆఖరున తమ లగేజి తీసుకుని వీళ్ళు దిగేసరికి, వీరి కోసం వెతుక్కుంటూ వీళ్ళున్న కంపార్ట్మెంట్ దగ్గరకు వచ్చింది అమ్మమ్మ.
ట్రైన్ దిగుతూనే తల్లిని కౌగలించుకుని, మళ్ళీ ఎన్నో సంవత్సరాలకి పుట్టిన ఊరు చేరిన సంతోషంతో కళ్ళ నుండి కారుతున్న ఆనందభాష్పాలను తుడుచుకుంది నాగ.
మనవరాళ్ళను, మనవడిని ముద్దాడి, “జాగ్రత్తగా ఒకరి చెయ్యి ఒకరు పట్టుకుని నడవండి” అని చెబుతూ స్టేషన్ బయటకు దారితీసి, రెండు రిక్షాలలో ఇంటికి బయలుదేరారు.
అంతకు వారం రోజుల ముందే అమ్మమ్మ హైదరాబాదు నుండి తెనాలి వచ్చి, నాజర్ పేటలో చిన్న ఇల్లు అద్దెకు తీసుకుని, పిల్లలు తింటారని ఎన్నో రకాల తినుబండారాలు తయారుచేసి ఉంచింది.
స్టేషన్ నుండి ఇంటికి రాగానే అందరికీ వేడి నీళ్ళు పెట్టిచ్చి, వారి స్నానాలు పూర్తయ్యేలోపు తను కూడా ఇంటి ముందున్న నేల బావి నీళ్ళతో స్నానం చేసి, గబగబా వంట పనిలో పడింది ‘పాపం పిల్లలు ఎప్పుడనగా తిన్నారో, ఎంత ఆకలితో ఉన్నారో ఎంటో’ అనుకుంటూ…
స్నానాలవగానే నిద్రకి జోగుతున్న పిల్లలను మాటలలో పెట్టి, వాళ్ళతో మాట్లాడుతూనే మిగిలిన వంట కానిచ్చింది. ఈలోగా పెద్దన్నయ్య కుటుంబం అంతా వచ్చి, వీళ్ళను పలకరించి కాసేపు కబుర్లు చెప్పి వెళ్ళారు.
భోజనాల వేళ అవడంతో “ముందు పిల్లలకు, ఆయనకి పెట్టెయ్యమ్మా! వాళ్ళు తిన్నాక మనిద్దరం తిందాం” అని నాగ చెప్పడంతో ముందు అల్లుడికి పిల్లలకు వడ్డించారు. “నానికి నువ్వు కలిపి పెట్టమ్మా! చంటివాడు వాడేం కలుపుకు తింటాడు?” అంది అమ్మమ్మ.
“మా అత్తవారింట్లో ఏడాది నిండినప్పటి నుండి పిల్లలు వాళ్ళ చేత్తోనే కలుపుకుని తినడం అలవాటు చేస్తారమ్మా! నానికి ఈ సంక్రాంతికి‌ మూడు నిండి, నాలుగు వస్తాయి. వాడు గత రెండు సంవత్సరాలుగా వాడి చేత్తోనే తింటున్నాడు. నేను కలిపి పెట్టక్కర్లేదమ్మా!” అంది నాగ.
“అదేమిటే! మరీ అంత పసి పిల్లలు ఎలా తినగలరు? అయినా అదీ మంచి అలవాటేలే. నువ్వు చూడు గర్భవతివి అయ్యాక కూడా మీ నాన్న కలిపి పెడితే కాని తినేదానివి కాదు. అంత గారాబం చేసేవాడాయన. ఆ గారాబం అస్సలు మంచిది కాదు” అన్న తల్లి మాటలకు ఉడుక్కుంది నాగ.
అల్లుడు, పిల్లలు ముగ్గురూ భోజనాలకు కూర్చోగానే మొదటిసారి తన ఇంటికి కూతురు, అల్లుడు, మనవలు వచ్చినందుకు మనసు సంతోషంతో ఉప్పొంగిపోతుండగా తాను వండిన వంటకాలను కొసరి కొసరి వడ్డించి, వాళ్ళు తింటుంటే తృప్తిగా చూసుకుంది. వాళ్ళ భోజనాలు అవగానే తల్లీ కూతుళ్ళు కూడా తినేసి, వంట గది శుభ్రం చేసి వచ్చారు.
ప్రయాణ బడలిక వల్ల‌ అల్లుడు, పిల్లలు వెంటనే నిద్ర పోయారు. వీళ్ళిద్దరూ మాత్రం పడుకునే ఒకరి మీద ఒకరు చెయ్యి వేసుకుని ఎన్నో కబుర్లు చెప్పుకున్నారు. సాయంత్రం మళ్ళీ నాగను చూడడానికి వచ్చిన వాళ్ళతో ఇల్లు సందడిగా మారిపోయింది.
సాయంత్రం పక్కింటి వాళ్ళ పనమ్మాయితో ఇంటి ముందు పేడ నీళ్ళతో కళ్ళాపి జల్లించి, నాగ పెట్టిన ముగ్గు మీద మనవరాళ్ళిద్దరి చేత గొబ్బెమ్మలు పెట్టించింది అమ్మమ్మ.
బొబ్బిలి వైపు గొబ్బెమ్మలు పెట్టే సంప్రదాయం లేకపోవడంతో, పిల్లలిద్దరూ వాటి గురించి అడిగి తెలుసుకుని, గొబ్బెమ్మలు పెట్టి, ఇరుగు పొరుగు ఆడపిల్లలతో కలిసి ఉత్సాహంతో గొబ్బి తట్టారు.
భోగి పండుగ రోజున తను హైదరాబాదు నుండి తెచ్చిన బట్టలు కూతురికి, అల్లుడికి, మనవలకి పెట్టింది. సాయంత్రం మనవరాళ్ళిద్దరికీ పూల జడలు వేసింది. ఇంతలో నాగ చిన్ననాటి స్నేహితురాళ్ళు భ్రమరాంబ, జయశ్రీ వచ్చి నాగతో కబుర్లలో పడ్డారు.
కబుర్ల మధ్యలో తాను చిన్నప్పుడు తిరిగిన ఊరు, వీధులు ఇప్పుడెలా ఉన్నాయో చూసుకోవాలనే కోరికను నాగ వెలిబుచ్చగా, అందరూ కలిసి ఊరు చూడడానికి బయలుదేరారు.
మర్నాడు నాని పుట్టిన రోజని, సాయంత్రం పేరంటం చెయ్యాలి కనుక తప్పకుండా రమ్మని వాళ్ళను ఆహ్వానించింది అమ్మమ్మ. వాళ్ళు కూడా తప్పకుండా వస్తామని చెప్పి వెళ్ళారు.
మర్నాడు సాయంత్రం అందరూ కొత్త బట్టలు కట్టుకున్నాక, మళ్ళీ ఆడపిల్లలిద్దరికీ పూల జడలు వేసింది అమ్మమ్మ. అందరూ వచ్చాక నానికి బొట్టు పెట్టి, హారతి ఇచ్చి, అందరికీ అక్షతలు ఇచ్చి దీవించమని చెప్పింది నాగ. తరువాత అందరికీ తాంబూలం ఇచ్చింది.
అందరూ వెళ్ళిపోయాక గిరిజ తోటకూర కాడలా వేలాడిపోసాగింది. “ఇదేమిటే నాగేంద్రుడూ! పిల్ల ఇలా నీరసపడిపోయిందీ…” అంటూ మనవరాలి‌ నుదుటిపై చెయ్యి వేసి చూసి “ఒళ్ళు కాలుతోందే! జ్వరం వచ్చినట్లుంది. దిష్టి గానీ కొట్టిందో ఏమిటో” అంటూ కుంపటి రాజేసి, ఉప్పు, ఎండు మిరపకాయలు దిగదుడిచి కుంపట్లో పడేసింది.
అయినా మనసాగక, వీధి తలుపు దగ్గరకెళ్ళి, రోడ్డు మీద వెళుతున్న వాళ్ళతో పదడుగుల అవతల ఇంటిలో ఉంటున్న ఆచారి గారిని వెంటనే రమ్మని కబురు చేసింది.
ఆయన రాగానే గిరిజను చూసి “మరేం పరవాలేదు. ఈ గుళికలు మూడు రోజులు వేయండి. రేపటికల్లా జ్వరం తగ్గిపోతుంది. నేను మళ్ళీ రేపు వచ్చి చూస్తాను” అని చెప్పి వెళ్ళారు.
ఆయన చెప్పినట్లే మర్నాడు సాయంత్రానికి జ్వరం తగ్గింది గిరిజకి. ఆ రాత్రి భోజనం చేస్తూ “రేపు నేను బయలుదేరతాను. మీరు నాగను, పిల్లలను ఎప్పుడు తీసికెళ్ళమంటే అప్పుడు మళ్ళీ వస్తాను” అన్నాడు అల్లుడు.
“అదేంటి బాబూ! నువ్వు కూడా ఉంటే పొన్నూరు, గుంటూరు, విజయవాడ మొదలైన ఊర్లలో ఉన్న బంధువుల ఇళ్ళకు తీసుకెళ్ళాలనుకున్నాను” అంది అమ్మమ్మ బాధగా.
“నేను వీళ్ళను తీసుకెళ్ళడానికి‌ వచ్చినపుడు వాళ్ళ ఇళ్ళకు వెళ్దామండీ. ఈలోగా మీరు చూడాల్సిన వాళ్ళు ఎవరైనా ఉంటే వాళ్ళను చూసేయండి” అన్నాడు పెద బాబు.
              ****** సశేషం ******
