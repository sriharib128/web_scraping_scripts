 

Jyothivalaboju
Chief Editor and Content Head
చిన్న గడ్డిపువ్వు కాని, కాగితం పువ్వు కాని, గులాబీ అయినా, బుల్లి మల్లియ అయినా, లిల్లీ అయినా, కార్నేషన్స్ అయినా పువ్వులు ఎంతో సుకుమారంగా ఉంటూనే తమ అందాలతో అందరికీ ఆనందాన్నిస్తాయి. కొన్ని అలంకరణకు వెళితే, కొన్ని తరుణుల వేణిలో వయ్యారంగా కూర్చుంటాయి, కొన్ని దేవుడి కొలువుకు వెళితే మరి కొన్ని అంతిమ ప్రయాణంలో తళుక్కుమంటాయి. అలంకరణ అయినా, ఆరాధన అయినా, అంతిమయాత్ర అయినా ప్రతీ పువ్వు ఒక ప్రత్యేకత కలిగి ఉంటుంది. వాటి జీవనకాలం చాలా స్వల్పం అయినా అవి తమ రంగులు, అందాలతో అందరినీ అలరిస్తాయి. పువ్వులంటే ఇష్టపడనివారు మూర్ఖులనవచ్చు..
ఇటువంటి ఎన్నో పువ్వులను మాలగా  ఈ మాసపు మాలిక మీకు అందిస్తోంది. మరిన్ని కథలు, మరిన్ని కార్టూన్లు, మరిన్ని కవితలు, సీరియళ్లతో మీ ముందుకు వచ్చేసింది అక్టోబర్ మాలిక. ఈసారి కొన్ని ఎక్కువ రచనలు ఉన్నాయి. తీరిగ్గా చదువుకోండి. మీ స్పందనను తెలియజేయండి.. పాఠకులకు, రచయితలకు రాబోయే దసరా, దీపావళి పండగ శుభాకాంక్షలు. కరోనా గుప్పిట్లో ఉండి ఏం  పండగలు అంటారా..  ఆవకాయ మానలేదు, బోనాలు మానలేదు, వరలక్ష్మి అమ్మవారిని వదలలేదు. వినాయకుడిని ప్రతిష్టి,చకుండా ఉండలేదు. ఈ పండగలు కూడా తప్పకుండా చేసుకుంటాం.. కాసిన్ని ఎక్కువ జాగ్రత్తలతో.. అంతే సుమా.. దేని లెక్క దానికే..
ఒక ముఖ్య గమనిక:  ఈ సంచికలోని రచనలలో మీకు కనిపించే అచ్చుతప్పులు, వ్యాకరణ దోషాలు రచయితలకే  స్వంతం. సంపాదకులకు సంబంధం లేదు..మీ రచనలు పంపేటప్పుడే తప్పొప్పులు, వ్యాకరణ దోషాలు అన్నీ చెక్ చేసుకుని పంపండి. లేదంటే మీ రచనలు అలాగే తప్పులతో ప్రచురించబడతాయి. మీకే నష్టం మరి.. రాయడం ఒక్కటే ముఖ్యం కాదు. అచ్చుతప్పులు, వ్యాకరణ దోషాలు లాంటివి లేకుండా చూసుకోవడం రచయిత బాధ్యత..
మీ రచనలు పంపవలసిన చిరునామా: maalikapatrika@gmail.com
1. చంద్రోదయం – 8
2.తామసి .. 2
3.రాజీపడిన బంధం – 7
4.ద్వారకా తిరుమల
5.కంభంపాటి కథలు – పర్ఫెక్ట్
6.కనిపించని వేరు
7.పోలుద్దామా మరి?
8.వెన్నుపోటు
9.స్పందన
10.సహవాసిని
11.మూడు సాకులు
12.టాన్యా! ఐ లవ్ యు
13.పొద్దు పొడుపు
14.పూలమ్మాయి
15.హాస్యపు విరిజల్లు నవ్వుల నజరానా
16.కార్టూన్స్.. జెఎన్నెమ్
17.కార్టూన్స్ … వేణుగోపాల్
18.ఉదయించాలనే….
19.కార్టూన్స్… వి.ఎస్. శాస్త్రి ఆకెళ్ల
20.కార్టూన్స్ – కె.వి. కృష్ణారావు
21.కార్టూన్స్ – బి.పురుషోత్తం
22.అంతా మన మంచికే – ప్రమదాక్షరి గొలుసు నవల వీడియో సమీక్ష
23.లోతైన ఆలోచనల కథలు … అవును వాళ్లిద్దరూ ఇష్టపడ్డారు.
24.అన్నమయ్య ఆధ్యాత్మికానందలహరి – 52
25.తపస్సు – సహచరి
26.గాంధీ మొగ్గలు
27.ఒకే గాథ…
28.వీడికోలు!
29.ఉదయ కిరణాలు
30.ప్రె’ వేటు’టీచర్
31.అయ్యో పాపం!
32.వారి సందేహం
33.అమ్మమ్మ – 18
34. నవరాత్రులలో రాత్రికే ప్రాధాన్యం 
 
 
రచన: మన్నెం శారద
గంగాధరంగారు తీవ్రంగా ఆలోచిస్తున్నారు. ఆయన ముఖంలో కండరాలు బిగుసుకున్న తీరులోనే ఆయనెంత కోపంలో వున్నది అర్ధమవుతుంది.
ఆయన పక్కన ఆయన సతీమణి శాంతమ్మగారు ఆందోళనగా నిలబడి చూస్తున్నారు.
శేఖర్ తల వంచుక్కూర్చున్నాడు.
సారధి గుమ్మానికి జేరబడి నిలబడ్డాడు. అతనికి జంకుగా వుంది. ఒక విధంగా యిలాంటి వాతావరణం కల్పించింది తనే.
“అంటే నీ నిర్ణయం మారదంటావు?” గంగాధరంగారు మరోసారి అడిగేరు.
“ఇందులో మార్చుకొవాల్సింది ఏముంది డాడీ?” శేఖర్ నెమ్మదిగా అన్నా, స్థిరంగా వున్నాయా మాటలు.
“ఏమీ లేదా? మన స్థితిగతులు మరచిపోయి దారినపోయే దరిద్రం నెత్తికెత్తుకుంటావా? ఎంత బుధ్ది లేకుండా పొయిందిరా నీకు?” ఆయన ఉగ్రరూపం చూసి సారధి వులిక్కిపడ్డాడు. శాంతమ్మగారు భయపడుతూ తండ్రీకొడుకుల వంక చూస్తోంది.
“మన యింటికి ఆమె దరిద్రురాలెలా అవుతుంది. అయినా దరిద్రం అంటే మీకంత చిన్న చూపెందుకు? డబ్బు ఈ రోజు వుంటుంది, రేపు పోతుంది. డబ్బు లేకపోతే మనల్ని కూడా మిగిలిన వాళ్లు చీదరించుకుంటారుగా!”
గంగాధరంగారు క్షణం మాట్లాడలేనట్టు చూసేరు. తన చేతుల మీదుగా అల్లారుముద్దుగా పెరిగిన కొడుకు తనకే నీతికథలు చెబుతోంటే సహించలేకపోయేరు.
ఆయన కోపంతో వూగిపోయెరు.
“అవున్రా! ఇప్పుడిలాగే వుంటుంది. క్రొత్త మోజు కదూ. రేపు నా ఆస్థిలో చిల్లిగవ్వ కూడా రాని నాడు ఈ ప్రేమలూ, ఈ ఆదర్శాలూ ఏమవుతాయో చూస్తాను. కడుపుతీపని ఆస్తి నీ చేతికే అందిస్తాననుకుంటున్నా వేమో, పట్టుదలలో నీ తండ్రి నీకు తీసిపోడు. అంతా అనాధాశ్రమానికి రాసేస్తాను”
శేఖర్ ఆశ్చర్యంగా తండ్రివంక చూసి “ఎంత మంచి మాట అన్నారు నాన్నా మీరు. నాచేత ఆ పని చేయించకుండా మీరయినా అంత పుణ్యకార్యం చేస్తానంటే కాదంటానా నేను” అన్నాడు.
ఆ మాటతో గంగాధరంగారు రెచ్చిపోయినట్టు భార్య వేపు చూసి “పదవే పద. ఇంకా దేనికి నిలబడ్డావు. నీ దేభ్యం మొహం చూసి నీ కొడుక్కి జాలి కలుగుతుందనా? వాడిప్పుడు మన కొడుకు కాదే. మన పాలిట యముడు.” అన్నారు.
శాంతమ్మ కన్నీళ్లతో కొడుకు వంక చూసింది.
“అమ్మా!” అన్నాడు శేఖర్ ఆర్తిగా.
ఆ తల్లి హృదయం బాధతో మెలికలు తిరిగిపోయింది. ఆమె వస్తూన్న దుఃఖాన్ని ఆపుకొంటూ నోటికి గుడ్డ అడ్డం పెట్టుకొంది.
“నాయనా! నువ్వా అమ్మాయిని ప్రేమించలేదంటున్నావు. కేవలం జాలి కోసమైతే నువ్వే కట్టుకోవటం దేనికి? ఆ అమ్మాయికి కట్నం యిచ్చి మనమే వేరే సంబంధం చేద్దాం” అంది.
“నేను మాస్టారికి మాట యిచ్చేసేనమ్మా”
శాంతమ్మ హతాశురాలయింది.
“అయ్యిందా? ఆ మాట అనిపించుకోటానికే  యింకా నిలబడ్డావు. బుద్ధివుంటే వెంటనే బయల్దేరు” విసురుగా వెళ్తూన్న గంగాధరంగారిని ఏడుస్తూ అనుసరించింది శాంతమ్మ.
కారు కన్పించినంత వరకూ చూస్తూ నిలబడ్డాడు శేఖర్.
సారధి అనునయంగా శేఖర్ భుజమ్మీద చేయి వేసేడు. అతను వెనక్కి తిరిగి చూసేడు. ఆ కళ్లలో లీలగా నీటి పొర.
“తల్లిదండ్రులకి మనస్తాపం కల్గించే ఈ పెళ్ళి చేసుకోకపోతేనేం?  పోనీ వాళ్లు చెప్పినట్టు కట్నమిచ్చి పెళ్లి జరిపించు” సారధి మాటలకు తీవ్రంగా చూసేడు శేఖర్.
“నిముషానికో మాట మాటాడ్డం నాకు అలవాటు లేదు సారధి. ఏం? ఆ అమ్మాయిని చేసుకోవడం వల్ల వీళ్లకి వచ్చే నష్షమేమిటి. కేవలం డబ్బు లేకపోవటం అనేది ఆమె లోపం అంటే ఒప్పుకోను. డబ్బు వుంటే వీళ్లకి ఎలాంటి అభ్యంతరం  వుండేది కాదుగా. తనకున్నదే దాచటానికి అవస్థ పడుతున్న నాన్నకి కోడలు తెచ్చే కట్నం ఎందుకు?
సంఘంలో తన స్టేటస్ తగ్గకూడదు. డబ్బుని డబ్బే ముడి పెట్టుకుంటుంది. మనిషిని కదు. మనసునీ కాదు. పెద్దతనం అడ్డం పెట్టుకుని మనల్ని బలహీనుల్ని చేసి చేతకానివాళ్లని చేస్తుంది పెద్ద తరం. తల్లిదండ్రులుగా వాళ్లని నేను గౌరవిస్తాను. అభిమానిస్తాను. కానీ యువతరపు కాళ్లకి బంధాలు వేసి క్రిందకి పడగొట్టే వాళ్ల అధికారాన్ని మాత్రం భరించలేను. నేనీ పెళ్లి చేసుకునే తీరతాను. ఇది నా నిర్ణయం. అంతే.” అంటూ శేఖర్ విసురుగా లోపలికి నడిచాడు.
ఈజీ చెయిర్లోనే పడుకున్నప్పటికి తూలిపడినట్లయింది సారధికి..
ఇంకా వుంది..

రచన: ఉమాభారతి
ఎంతసేపు పడుకొన్నానో! కళ్ళు తెరిచి చూస్తే, టైమ్ సాయంత్రం ఆరు గంటలయ్యింది. వొళ్ళు తెలియకుండా నిద్రపోయానన్నమాట. ఈ పాటికి సందీప్ స్నేహితులంతా ఇళ్ళకి వెళ్లిపోయుంటారు.
లేచి చన్నీళ్ళతో మొహం కడుక్కొని గది నుండి బయటకి వస్తుంటే, సందీప్ కేకలు వినబడుతున్నాయి. చీర సరిచేసుకొని అటుగా వెళుతుంటే సందీప్ అరుపులు, ఏడుపు మరింత బిగ్గరగా వినిపించాయి.
“జానకీ, వెళ్లి అమ్మని తీసుకురావే” అంటున్నారు అత్తయ్య.
“ఏరా శ్యాం, ఇందాకటి వరకు బాబుతో అక్కడే ఉన్నావుగా! వాడే ఆడుకుంటాడు అని నాకు చెప్పి మరీ లోనికెళ్ళావుగా!.. ఈ ఐదు నిముషాల్లోనే ఏమయిందిరా? వాడంతలా ఏడుస్తున్నాడే?” ఆవిడ మాటలు మరింత బిగ్గరగా ఆదుర్దాగా వినబడుతున్నాయి..
టెన్నిస్ కోర్ట్స్ వద్దకు పరుగుపెట్టాను. అక్కడ బాల్-షూటర్ మెషిన్ ఇంకా బంతుల్ని గుప్పిస్తూనే ఉంది. శ్యాం, సందీప్ కోర్ట్స్ బయట ఉన్నారు.
“ఏమయింది? నా బాబుని మళ్ళీ ఏం చేసారు?” అంటూ సందీప్ భుజాల మీదున్న శ్యాం చేతులు లాగేసాను. సందీప్ ని ఎత్తుకొని కాస్త దూరంలో ఉన్న కుర్చీలో కుదేసి, రక్తం కారుతున్న వాడి ముఖాన్ని చూశాను. నోట్లోంచి ఆగకుండా రక్తం వస్తుంది. ఎడం పక్క కణత కమిలిపోయి బంతి గట్టిగా తగిలిన దెబ్బ. వాడిని అలా చూసి తట్టుకోలేక పోయాను. కడుపు తరుక్కుపోయింది. యేడుస్తున్న వాడిని ఎలా వొదార్చాలో తోచక, వాడిని గుండెలకి హత్తుకుని నేనూ కన్నీళ్ల పర్యంతమయ్యాను.
“దెబ్బేమన్నా తగిలుంటే మన డాక్టర్ని పిలవండి” అంటూ దగ్గరగా వచ్చిన అత్తయ్య, సందీప్ ముఖం మీద దెబ్బలు చూసి భయపడినట్టుగా ఆగిపోయారు.
“చక్కగా అడుకుంటున్నాడని అనుకున్నానే! అప్పటివరకు శ్యాం వాడితోనే ఉన్నాడుగా! మరేమయిందో ఏమిటో! పాపం బిడ్డకి ఎంత గాయం, ఎంత బాధ” అంటూ బాబు వంక చూస్తూ గొడవ పడిపోతున్నారామె.
శ్యాం వచ్చి బాబుని ఎత్తుకోబోయారు.
“మీరు చేసింది చాలు శ్యాం…. వాడిని ఇలా ఆడించవద్దని చెప్పినా మీరు వినరుగా! నా బిడ్డ జోలికి ఇక రాకండి” అంటూ దు:ఖాన్ని ఆపుకుంటూ డ్రైవర్ సాయంతో బాబుని తీసుకొని కారెక్కాను.
“నీవు కూడా వెళ్ళరా శ్యాం, నీలకి అసలే వొంట్లో బాగోలేదు. నాన్నని వెంట తీసుకొని వెంటనే వెళ్ళు” అంటూ వెనుక నుండి అత్తయ్యగారి గొంతు వినబడింది.
కారు నడుపుతూ, సందీప్ బాబు పరిస్థితికి నొచ్చుకున్నాడు డ్రైవర్. “ఇలా జరగడం దురదృష్టం మేడమ్. శ్యాం సార్ మధ్యాహ్నం మూడింటికే ఇంటికి వచ్చారు. పిల్లలతో ఆడుతూ సార్ టెన్నిస్ కోర్ట్స్ లోనే చాలా సేపు ఉన్నారండి. సార్ తో పిల్లలు ఉషారుగా ఆడారు మేడమ్. పెద్దమ్మగారు కూడా అక్కడే కూర్చుని ఉన్నారు” అతను చెప్పేది మౌనంగానే వింటున్నాను.
“ఐదు దాటాక, సందీప్ బాబు ఫ్రెండ్స్ ని వాళ్ళ ఇళ్ళ దగ్గర దిగవిడిచి వచ్చి, కారు శుభ్రం చేస్తుండగా బాబు ఏడుపు వినిపించింది. వెంటనే అటుగా పరిగెత్తాను మేడమ్” చెపుక్కు పోతున్నాడు డ్రైవర్.
“టెన్నిస్ కోర్ట్స్ లో మెషీన్ నుండి విసురుగా తన పైకి వస్తున్న బంతుల్ని తిరిగి కొట్టలేక అల్లాడిపోతున్నాడు సందీప్ బాబు. ఇంతలో.. శ్యాంబాబు పరుగున వచ్చి సందీప్ బాబుని కోర్ట్స్ బయటికి తెచ్చారు. అప్పుడే మీరూ వచ్చారు” అని ముగించాడు.
అంటే.. నేను లోనికి వెళ్లి నిద్రపోయిన సమయంలో శ్యాం వచ్చారన్నమాట. మొత్తానికి సందీప్ ని టెన్నిస్ కోర్ట్స్ లో ఉంచి బాల్-షూటర్ స్విచ్ ని… శ్యాం కదా వెయ్యాలి. కావాలనే అలా చేశారా? ఔనన్న మాటేగా! లేదంటే, దగ్గరుండి ఆడించాలి కాని మొదటిసారి బాల్-షూటర్ తో చిన్నవాణ్ణి ఒంటరిగా వదిలి వెళ్లడం ఏమిటి?…..
అక్కడే ఉన్నా అసలు జరిగిందేదీ అత్తయ్యకి తెలియదు. నాకు మాత్రం శ్యాం అలక్ష్యం అర్ధమయ్యి మనసు స్తంభించి పోయాయి.
‘ఇటువంటి ఖాతరు లేని మనిషికా, నేను మరొక బిడ్డను కనివ్వబోయేది? పసివాడినొక్కణ్ణి కాపాడుకోలేక పోతున్నానే? సందీప్ విషయంగా నా అభిప్రాయాలు తెలిసుండీ ఎంతటి నిర్లక్ష్యం? భగవంతుడా నాకు నిష్కృతి లేదా?’ అని గట్టిగా తల పట్టుకున్నాను.
హాస్పిటల్ రావడంతో బాబుతో బధ్రంగా కారు దిగి వడిగా లోనికి వెళ్లాను.
**
అపోలో హాస్పిటల్, పీడియాట్రిక్ వార్డ్
ఎమెర్జెన్సీ రూమ్ డాక్టర్లు సందీప్ ముఖం మీద గాయం శుభ్రం చేసాక పరీక్షలు జరిపారు. నోటిలో రెండు పళ్ళు ఊడాయని, చిగుళ్ళు కణతలు బాగా ఒరుసుకు పోయాయనీ నిర్దారించారు.
తలనొప్పి అని వాడు చెప్పడంతో, ముఖం మీది వాపు తగ్గాక కళ్ళు పరీక్ష చేయించాలని రిపోర్ట్ ఇచ్చారు.
మొదటినుండీ సందీప్ ని చూసే పీడియాట్రిషన్ కూడా సమయానికి అందుబాటులోకి రావడం అదృష్టం. బాబు రిపోర్ట్స్ ఆయనే చూడ్డం కాస్త ఊరటనిచ్చింది.
శ్యాం, మామయ్య నాతో పాటు వెయిటింగ్ రూం లోనే ఉన్నారు. కాసేపటికి డాక్టర్ పిలిపిస్తే, వెళ్లి డాక్టర్ గారి ఎదురుగా కూర్చున్నాము.
నా వంక చూసారాయన. “బిడ్డని జాగ్రత్తగా చుసుకోవాలి కదా! బాబుకి పదేపదే తీవ్రంగా గాయాలవడం బాగలేదమ్మా? మీకు అంతగా సమయం లేకపోతే పనివాళ్ళని పెట్టవచ్చు కదా! బాబు ఫైల్ తిరగేశాను. ఇంతకు మునుపు రిస్ట్- ఫ్రాక్చర్ కూడా అయింది. అది నాకు గుర్తే.
ఇప్పుడు కణత మీద తగిలింది గట్టి దెబ్బ కాబట్టి, కంటిచూపు పై ప్రభావం పడవచ్చు. ఏమైనా కంటి పరీక్ష అయ్యాకనే తెలుస్తుంది” అన్న డాక్టర్ మాటలు వింటూ జీవచ్చవంలా అయిపోయాను.
అసలు దెబ్బలెలా తగిలాయి అని అడిగారు.
“సందీప్ సరదా పడుతుంటే, టెన్నిస్ కోర్ట్స్ లో బాల్-షూటర్ ఆన్ చేసాను. బంతుల్ని తిరిగి కొట్టడం కూడా నేర్పించి, వాడు ఆడగలగడం చూసాకే ఐదు నిమిషాల పాటు ఇంట్లోకి వెళ్లాను. కానైతే బాబుకి, షూటర్ వేగం హెచ్చయుండవచ్చు. దాంతో, బంతిని తిప్పికొట్టలేక అటువంటి తీవ్ర గాయాలకి గురయ్యాడు. వాడి అరుపులకి నేను వెళ్లేలోగానే బాబుకి ఇలా అయింది” శ్యాం తానే స్వయంగా జరిగిన సంఘటన బేరీజు వేసి డాక్టరుకి వివరించారు.
“చూడండి శ్యాంప్రసాద్, బాబు విషయంలో మునుపటి రిస్ట్-ఫ్రాక్చర్, ఇప్పటి ఈ తీవ్రమైన గాయాలకి కారణం మీ ఆశ్రద్ద అనిపిస్తుంది……పైగా వాడంతట వాడు చేసుకున్న గాయాలు కావు కాబట్టి, మీపైనే నిర్లక్ష్య ఆరోపణలకి కూడా తావివ్వగలవు” క్షణమాగి మా అందరి వంక నిశితంగా చూశారాయన…
“మీ కుటుంబం నాకు బాగా పరిచయం. ఆ స్నేహభావంతోనే మీకు చెబుతున్నాను.. బాబు శారీరకంగా బలమైన వాడు కూడా కాదాయె. ఎనిమిదేళ్ళకి – ఆరేళ్ళ వాడిలా ఉన్నాడు…. బాబుని ఇకనుండి పెద్దవాళ్ళతో గాని, అలివికాని ఆటలు గాని ఆడనీయకండి” అన్నారాయన గంభీరంగా…
“ఇప్పుడు అవసరమైన చికిత్స చేసి మందులు రాసాను. టైముకి మందులు వేసి కాస్త కనిపెట్టుకుని ఉండండి. బాబుని నాలుగు రోజుల్లో మళ్ళీ చూస్తాను. ఐ.సి.యు నుండి డిశ్చార్జ్ అయిన తరువాత బాబుని ఇంటికి తీసుకు వెళ్ళండి” అంటూ రాసిన ప్రిస్క్రిప్షన్ కాగితం బల్ల పైనుంచారు.
డాక్టర్ మాటలు వింటున్న నాకు శ్యాం పీక నులిమి చంపేయాలన్నంత కోపం వచ్చింది. డాక్టర్ రాసిన మందుల కాగితం తీసుకొని, బాబు కోసం ఐ.సి.యు వైపు వెళ్లాను.
శ్యాం నా వెనువెంటే వచ్చారు. “నేను బిల్ కట్టి, మందులు తీసుకొస్తాను” అంటూ నా చేతిలోని ప్రిస్క్రిప్షన్ తీసుకోబోయారు. ఇవ్వనన్నా, నా చేతినుండి బలవంతంగా తీసుకొన్నారు.
‘ఈ పరిస్థితుల నుండి, నన్ను నేను ఎలా విడదీసుకోవాలి? పిల్లల భవిష్యత్తు ఏమిటి? ఏదో ఓ మార్గం దొరకపుచ్చుకోవాలి. ఇది నా బిడ్డల కోసం నా ఒంటరి పోరాటమే’ అన్ని మనసు హెచ్చరించింది..
అన్నీ తెలిసినా అత్తయ్య చేయగలిగిందేమీ ఉండదు…ఆవిడ పెద్దావిడ. కాక శ్యాం తల్లి. పైగా ఇటువంటి విషయాలు ఆమె అర్ధం చేసుకోలేరు. ఓ తండ్రి తన బిడ్డకి ఉద్దేశపూర్వకంగా హాని చేయగలడన్న ఊహ కూడా ఆమెకి రాదు..
**
సందీప్ కి డెంటిస్ట్, కళ్ళ డాక్టర్ల వద్ద రెండువారాల పాటు పరీక్షలు, సంప్రదింపులు పూర్తయ్యాయి. దెబ్బ తగిలి ఊడిన పళ్ళ వల్ల నష్టం లేకపోయినా ఎడం వైపు చిగుళ్ళు బాగా దెబ్బ తిన్నాయట. తిరిగి రాబోయే పళ్ళ విషయంలో వేచి చూడాలనన్నారు.
కణతల మీద దెబ్బ గట్టిగా తగలడం వల్ల, ఎడమ కంటి చూపు మందగించిందట. వాడి తల నొప్పులుకి మాత్రం కళ్ళద్దాలు వెంటనే వేయించాలని సూచించారు.
పండంటి నా బాబుకి వచ్చిన ఈ దౌర్భాగ్యం నన్ను మానసికంగా, శారీరకంగా కృంగదీసింది. జీవితం మీద విరక్తి ఏర్పడింది. ఇటువంటి పరిస్థితిలో ఉన్న నేను, కడుపున ఉన్న మరో బిడ్డని మోసి, కనీ పెంచే ఓపిక, యోగ్యత నాకు లేవు అనిపించింది. ఎందాకని నేను నా బిడ్డలని విచక్షణాజ్ఞానం లేని తండ్రి నుండి కాపాడుకోగలను? సాధ్యమయ్యేనా? ఆలోచనలతో బుర్ర వేడెక్కింది.
నా పడక, నివాసం పూర్తిగా సందీప్ గదిలోకి మార్చేశాను.
**
సందీప్ ముఖం మీద దెబ్బలు మానాడానికి, నెల పైనే పట్టింది. గాయాలకి వాడిన మందులు, క్రీమ్స్ కూడా ఇక మానేయవచ్చన్నారు డాక్టర్లు. వాడికి కళ్ళద్దాలు మాత్రం వాడాలన్నారు.
వాడి కంటిచూపు మెరుగయ్యేనో లేదో అని దిగులుగా ఉంటుంది. నా మనస్తాపాన్ని నా భర్త దుర్మార్గుడుకి తెలియజేసే మార్గాలు వెతకసాగాను.
**
ఓ రోజు పొద్దున్నే శ్యాం గదిలోకి వెళ్లాను. ఆఫీసుకి వెళ్ళే సన్నాహాల్లో ఉన్నాడు. నా అలికిడికి, అద్దం ముందున్న శ్యాం వెనుతిరిగి చూసాడు.
“ఏమి సంగతి? చాలా కాలం తరువాత నా ముఖం చూడాలనిపించిందా? రా కూర్చో” అంటూ నా వైపు రాబోయాడు.
“ఆగండి…. నేను చెప్పేది వినవలసిన అవసరం మీకు ఉంది. మీరే కూర్చోండి” అని నేను వాకిలి పక్కనే ఉన్న మోడా మీద కూర్చున్నాను. శ్యాం నా వైఖరికి కాస్త విస్తుపోయినట్టుగా దూరంగా బెడ్ మీద కూర్చున్నాడు.
“నా మీద గాని, నా బిడ్డ మీద గాని చేయి వేయాలన్న ఆలోచన ఇకనైనా మానుకోండి. ఇక మనమధ్య ఎటువంటి సంబంధము ఉండకూడదు. నాకిష్టం లేదు. మీ లోని మొరటుతనం బిడ్డని అవిటివాడిని చేసింది. నాకు తెలిసి, కావాలనే పదేపదే నిర్లక్ష్యంగా మీరు మన బిడ్డకి, నా పెంపుడు కుక్కలికి బౌతికంగా హాని కలిగిస్తున్నారు. ఇలాగే సాగనిస్తే, మీ వైఖరిలో మార్పు ఉండదని తెలుసు” అని సూటిగా శ్యాం ముఖంలోకి చూసాను.
నా వంకే చూస్తున్న అతని కళ్ళు కోపంగా ఉన్నాయి.
సూటిగా అలా శ్యాం వంక చూస్తూనే, “ఇక కడుపులో ఉన్న ఈ బిడ్డకి జన్మ నివ్వడం కూడా నాకు ఇష్టం లేదు. మీరు ఏమి చేయదలచినా నా ఈ నిర్ణయాల్లో మార్పు ఉండబోదు. మా మీద జులుం సాధించాలని చూస్తే నేను సహించను. ఇక మీ ఇష్టం” అని చెప్పి గబా గబా ఆ గది నుండి వెళ్లి పోయాను.
**
ని స్కూల్ కి రెడీ చేస్తుంటే నా ఫోన్ మోగింది. రిసీవ్ చేసాను.
“హలో, నేనే చిత్రని. ఎలా ఉన్నావు నీలమ్మ? నేనిప్పుడు ఢిల్లీలోనే ఉన్నాను. నీకు ఎంతో దూరంలో కూడా కాదు” అంటున్న చిత్ర మాట విని ఆశ్చర్యపోయాను.
“నేను, ఆనంద్ ఢిల్లీ అపోలో హాస్పిటల్లో రెసిడెంట్ సైకియాట్రిస్ట్స్ గా ఉద్యోగాల్లో చేరాము. ఈ ఆదివారం నీకు ‘ఓకే’ అంటే మిమ్మల్ని కలవడానికి వస్తాము” చాల ఉత్సాహంగా అంది చిత్ర.
“తప్పకుండా రండి చిత్రా” అన్నాను. నాకూ సంతోషంగా అనిపించింది.
**
ఆదివారం పొద్దున్న పదింటికి సందీప్ కి గిఫ్ట్, ఫ్రూట్ బాస్కెట్ తీసుకొని వచ్చారు చిత్ర, ఆనంద్. చిత్ర భర్త ఆనంద్ ని వాళ్ళ పెళ్ళప్పుడు చూశాను. శ్యాం, ఆయన్ని కలవడం మాత్రం మొదటిసారే.
వాళ్ళతో కాసేపు మాట్లాడి భోంచేసాక, పనుందంటూ శ్యాం బయటకి వెళ్లారు. శ్యాం ముభావంగా ఉన్నారనిపించింది నాకు. అత్తయ్య, మామయ్య చిత్ర వాళ్ళతో చాలాసేపు సరదాగా మాట్లాడుతూ గడిపారు.
“అంకుల్, ఆంటీ” అంటూ వాళ్ళతోనే ఉన్నాడు సందీప్. పనికట్టుకుని ఆనంద్, చిత్రలకి తన స్విమ్మింగ్ పూల్, బాస్కెట్బాల్, టెన్నిస్ కోర్ట్స్ చూపించాడు. క్యాండి, మిండి లని పరిచయం చేసాడు.
“అంకుల్, నేను మా డాడీ లాగా టెన్నిస్ బాగా ఆడగలను. మీరూ ఆడతారా?” ఆనంద్ ని ప్రశ్నిస్తూ, కబుర్లు చెబుతూ ఉండిపోయాడు వాడు. ఆనంద్ క్కూడా పిల్లలంటే ఇష్టమని తెలుస్తుంది.
శ్యాం వల్ల కలిగే ఆపదల దృష్ట్యా సందీప్ విషయంలో అతిజాగ్రత్తగా ఉండే నేను, సంకోచించకుండా బాబుని ఆనంద్ కి దగ్గరగా వెళ్ళనివ్వడం నాకే కొత్తగా అనిపించింది.. ఆనంద్ పట్ల నాకు కలిగిన సద్భావన వల్లే కావచ్చు…
సందీప్ తో ఆనంద్ గారు బాస్కెట్బాల్ ఆడుతూంటే చూస్తూ.. చిత్ర, నేను టీ తాగుతూ ఇంటి వెనుక వరండాలో కూర్చున్నాము.
“సరే ఇప్పుడు చెప్పు. మునపటంత సంతోషంగా లేవెందుకు? ఏమవుతుంది? నువ్వు హాయిగా ఉన్నావని నాకు అనిపించడం లేదు” అంది చిత్ర నన్ను చూస్తూ.
‘అంతలా బయటికి కనబడి పోతున్నానా?’ అని ఇబ్బందిగా అనిపించింది. ‘ఏమని చెబుతాను? ఎలా చెబుతాను? అనుకున్నాను.
క్షణమాగి, “ఏంలేదు చిత్రా, నేనిప్పుడు మళ్ళీ గర్భవతిని.. వొంట్లో బాగోవడం లేదు. సందీప్ పనులన్నీ నేనే చూసుకోవాలి. యాతనగా ఉంది. శ్యాం తన కంపెనీ పనితో యమబిజీగా ఉంటారు. ఈ సమయంలో మరో బిడ్డని కనాలని గాని.. పెంచి పెద్ద చేయాలని గాని నాకు లేదు. ఓపిక లేదనుకో” అంటూ నవ్వేసాను.
“ఏమిటి? బిడ్డ వద్ధనుకుంటున్నావా? నేననుకున్న దాని కంటే నీకు ఎక్కువే చిక్కులు చింతలు ఉన్నట్టున్నాయే?” చిత్ర అంటుండగానే సందీప్, ఆనంద్ మా వైపుగా వచ్చారు.
“మమ్మీ, ఆనంద్ అంకుల్ కి నాతో బాస్కెట్బాల్, టెన్నిస్ ఆడ్డానికి టైం ఉంటుందంట. ప్రతి సండే రమ్మని అడగనా మమ్మీ?” నా వద్దకు వచ్చి, అడిగాడు సందీప్…
“సందీప్ తో ఆడ్డానికి, వాళ్ళ డాడీకి అస్సలు సమయం ఉండదంటగా! అందుకే, ఎప్పుడన్నా వచ్చి ఆడతానని చెప్పాను” నవ్వుతూ ఆనంద్.
“మీ వాడు చిన్నగానే ఉన్నాడు గాని బాగా ఉషారు. బాస్కెట్బాల్ నా కంటే బాగా ఆడి నన్ను ఓడించాడు…అయినా ఇంత సన్నగా ఎలా ఉన్నాడు? వాడిని డైట్ మీద ఉంచారా నీలవేణి గారు?” ఆనంద్ నవ్వుతూనే అన్నా, ఆ మాటలు నా గుండెల్ని పిండేసాయి. వాడి మణికట్టు విరిగిన విషయం మొదలుకొని వాడికి తగిలిన దెబ్బలన్నీ జ్ఞాపకం వచ్చాయి.
“నీలమ్మా, మేము వెళ్లిరామా మరి?” అంటూ పైకి లేచింది చిత్ర. వీలు చేసుకొని మళ్ళీ కలుస్తామంటూ అందరికీ చెప్పి వెళ్ళారు ఆనంద్.
**
రాత్రి తొమ్మిదిన్నరకి సందీప్కి బెడ్-స్టోరి చదువుతుండగా.. చిత్ర ఫోన్ చేసింది. “ఇప్పుడు చెప్పమ్మా నీలమ్మ, సంగతి ఏంటి? బిడ్డ వద్దు అనుకోడానికి కారణమేంటి?” చనువుగా అడిగింది.
“మన రమణికేమో సంతానం కలగడం లేదన్న దిగులు. మరి నువ్వేమో ఇలా కడుపున పడిన బిడ్డని వద్దనుకుంటున్నావు.. సంగతి తెలిస్తే నీ శ్రేయోభిలాషిగా సలహా ఇవ్వగలను. కాబట్టి చెప్పవే” అంది ఆదుర్దాగా.
నిద్రలోకి జారుకుంటున్న సందీప్ కి దుప్పటి కప్పి, మెల్లగా లేచి బాల్కనీలోకి నడిచాను. చిత్ర మళ్ళీ ఇలా ఆరా తీస్తుందంటే…అబద్దం చెప్పాలేను, అసలేమీ లేదని చెప్పి నమ్మించనూ లేను. సమాధానపరచ వలసిందే….
సశేషం
రచన: శ్యామసుందర రావు
కలియుగ దైవము శ్రీ వేంకటేశ్వరునికి తెలుగునాట ముఖ్యమైన దేవాలయాలు ఉన్నాయి
వాటిలోఉభయ గోదావరి, కృష్ణా జిల్లాల్లో నది పారివాహిక ప్రదేశాలలో చాలా
ప్రసిద్ధి చెందిన దేవాలయలు ఉన్నాయి వాటిలో స్వయంభువుగా ప్రత్యక్షమైన
వేంకటేశ్వర స్వామిని చీమల పుట్ట నుండి వెలికి తీసిన ద్వారక అనే ముని పేరు
మీదుగా ఈ ప్రదేశానికి “ద్వారక తిరుమల” అని పేరు వచ్చింది. సుదర్శన
క్షేత్రమైన ద్వారక తిరుమల చిన్నతిరుపతిగా ప్రసిద్ధి చెందినది. ద్వారకుడు
ఉత్తరాభి ముఖుడై తపస్సు చేశాడట. కనుక ఆ మునికి ప్రత్యక్షమైన స్వామి
దక్షిణాభిముఖుడై యున్నాడు. మూలవిరాట్టు దక్షిణముఖంగా ఉడడం కూడా అరుదు
ద్వారకా తిరుమలకి చిన్న తిరుపతి అన్న మారు పేరు వ్యవహారంలో వుంది.
ద్వారకుడు అనే బ్రాహ్మణుడు అతని భార్య సునంద జీవితాంతం తిరుపతి వెళ్లి
ప్రతిఏటా వేంకటేశ్వరస్వామిని దర్శించుకునేవారు, ఆయనకు ముసలితనం వచ్చి
ఆలయానికి అంతదూరం రావడం కష్టం కావడంతో స్వామివారే ఇక్కడ వెలిశారని, ఆ
ద్వారకుని పేరటనే ద్వారకా తిరుమలగా పేరు వచ్చిందని భావిస్తారు. ఐతే
చెట్లుకొట్టి కట్టెలు అమ్ముకోవడం-దారుకము వృత్తిగా కలవారు ,
దారువులు(చెట్లు) ఎక్కువగా వుండడంతో, మెట్ట ప్రాంతానికి ద్వారం వంటిది
కావడం వంటి కారణాలతో ద్వారకా తిరుమల అయిందని మరొక వాదం వుంది. తిరుమలను
పెద్ద తిరుపతిగా వ్యవహరిస్తూ ఆ క్రమంలోనే దీనిని చిన్న తిరుపతిగా
వ్యవహరిస్తూంటారు
ద్వారకా తిరుమల ఆంధ్ర ప్రదేశ్ లో పశ్చిమ గోదావరి జిల్లా లో ఏలూరుకు 42
కిమీ ల దూరములో ఉన్నది. 15 కిమీ ల  దూరములో భీమడోలు రైల్వే స్టేషన్
ఉంది.ఇక్కడ శేషాద్రి కొండపై శ్రీ వేంకటేశ్వర స్వామి కొలువు దీరియున్నారు.
“పెద్దతిరుపతి” (తిరుమల తిరుపతి)లో తీర్చుకోవడానికి మ్రొక్కిన మ్రొక్కును
“చిన్నతిరుపతి”లో తీర్చుకున్నా అదే ఫలం లభిస్తుంది. కాని చిన్నతిరుపతిలో
తీర్చుకోవడానికి మ్రొక్కిన మ్రొక్కును చిన్నతిరుపతిలోనే తీర్చుకోవాలని
స్థానికంగా భక్తుల నమ్మకం. ఒకే విమాన శిఖరము క్రింద రెండు విగ్రహములు
ఉండటము ఇక్కడి విశేషము. ఒక విగ్రహము సంపూర్ణమైనది. రెండవది స్వామియొక్క
పై భాగము మాత్రమే కనుపించు అర్ధ విగ్రహము.
స్థల పురాణము ప్రకారము ఈ క్షేత్రము రాముని తండ్రి దశరథ మహారాజు ముందు
కాలము నాటిదని భావిస్తారు.ద్వారకా తిరుమల దేవాలయము చాలా పురాతనమైనదిగా
అంటే కృత యుగము నుండి భక్తుల చే పూజలు అందుకొన్న దేవాలయముగా పురాణాలలో
పేర్కొనబడింది.బ్రహ్మ పురాణములో పేర్కొన్నట్లుగా శ్రీరామ చంద్రుని
తాతగారైన అజా మహారాజు తన వివాహము కొరకు ఇందుమతి స్వయంవరం కోసము వెళుతూ
దారిలో ఈ దేవాలయములో శ్రీ వేంకటేశ్వరుని దర్శించుకోకుండా వెళతాడుట
అందువల్ల ఇందుమతి స్వయంవరం లో మాల వేసిన ఇతర రాజులతో యుద్ధము చేయవలసి
వచ్చింది అప్పుడు తన తప్పు తెలుసుకొని శ్రీ వేంకటేశ్వరుని దర్శనము వలన
సుఖాంతమవుతుంది   “ద్వారకుడు” అనే ఋషి తపసు చేసి స్వామివారి పాదసేవను
కోరాడు. కనుక పాదములు పూజించే భాగ్యం అతనికి దక్కింది. పైభాగము మాత్రమే
మనకు దర్శనమిస్తుంది. విశిష్టాద్వైత బోధకులైన శ్రీ రామానుజాచార్యులు ఈ
క్షేత్రాన్ని దర్శించినారనీ, అందరూ స్వామి పాదపూజ చేసుకొనే భాగ్యం
కలిగించడానికి మరొక నిలువెత్తు విగ్రహాన్ని స్వయంవ్యక్త ధ్రువమూర్తికి
వెనుకవైపు పీఠంపై వైఖాన సాగమం ప్రకారం ప్రతిష్ఠించారని అంటారు.
స్వయంభువుగా వెలసిన, అర్ధభాగం మాత్రం దర్శనమిచ్చే, ప్రతిమను
కొలిచినందువలన మోక్షం సిద్ధిస్తుందనీ, తరువాత ప్రతిష్ఠింపబడిన పూర్తిగా
కనుపించే ప్రతిమను కొలిచినందువలన ధర్మార్ధకామ పురుషార్ధములు సమకూరుతాయనీ
భక్తుల విశ్వాసం. ఇక్కడ స్వామి వారికి అభిషేకము చేయక పోవడము ఇంకొక
విశేషము. ఒక చిన్న నీటి బొట్టు పడినా అది స్వామి విగ్రహము క్రిందనున్న
ఎర్రచీమలను కదుల్చును. ఈ గుడి యొక్క సంప్రదాయము ప్రకారము ప్రతియేటా రెండు
కళ్యానోత్సవములు వైశాఖ, ఆశ్వయిజ మాసములలో జరుపుతారు. ఇందుకు కారణం-
స్వయంభూమూర్తి వైశాఖమాసంలో దర్శన మిచ్చారనీ, సంపూర్ణ విగ్రహాన్ని
ఆశ్వయుజంలో ప్రతిష్ఠించారనీ చెబుతారు. గుడి ప్రవేశంలో కళ్యాణ మంటపం ఉంది.
మంటపం దాటి మెట్లు ఎక్కే ప్రాంభంభంలో (తొలిపమెట్టు వద్ద) పాదుకా మండపంలో
స్వామి పాదాలున్నాయి. శ్రీపాదాలకు నమస్కరించి భక్తులు పైకెక్కుతారు. పైకి
వెళ్లే మెట్ల మార్గంలో రెండు ప్రక్కలా దశావతారముల విగ్రహములు
ప్రతిష్ఠింపబడినవి. మెట్లకు తూర్పునైపున అన్నదాన సత్రం, ఆండాళ్ సదనం
ఉన్నాయి. పడమటివైపు పద్మావతి సదనం, దేవాలయం కార్యాలయం, నిత్యకళ్యాణ మండపం
ఉన్నాయి.
ప్రస్తుతము ఉన్న గుడిని, విమానము, మంటపము, గోపురము, ప్రాకారాలను నూజివీడు
జమిందార్ ధర్మా అప్పారావు (1762-1827) కాలంలో కట్టించారు. బంగారు
ఆభరణాలు, వెండి వాహనాలు రాణీ చిన్నమ్మరావు (1877-1902) సమర్పించారు.ఆలయ
ప్రధాన ద్వారం లోపల ఇరువైపుల, గర్భగుడికి అభిముఖంగా, ద్వారకాముని,
అన్నమాచార్యుల విగ్రహాలున్నాయి. ద్వారం పైభాగాన (లోపల) సప్తర్షుల
విగ్రహాలున్నాయి. గర్భగుడి చుట్టూ ఉన్న ప్రదక్షిణ మార్గం వెంట ప్రహరీని
ఆనుకొని 12 మంది ఆళ్వారుల ప్రతిమలు ఉన్నాయి. ప్రదక్షిణా మార్గంలో
దీపారాధన మంటపం ఉంది. ప్రధాన మందిరంలో ఆంజనేయస్వామి, గరుడస్వామిల చిన్న
మందిరాలు (ధ్వజస్తంభం వెనుక) ఉన్నాయి. గర్భగుడిలో స్వయంభూ వేంకటేశ్వర
స్వామి, ప్రతిష్ఠింపబడిన వేంకటేశ్వరస్వామి ప్రతిమలు కన్నులపండువుగా
దర్శనమిస్తాయి ప్రతిష్టించ బడిన శ్రీ వేంకటేశ్వరుని ప్రతిమను శ్రీమద్
రామానుజాచార్యులవారు 11 వ శతాబ్దములో ప్రతిష్టించారు అని స్థల పురాణాల
ద్వారా తెలుస్తుంది  ఆ ప్రక్కనే కుడివైపు అర్ధ మంటపంలో తూర్పు ముఖంగా
మంగతాయారు, అండాళ్ (శ్రీదేవి, భూదేవి) అమ్మవార్లు కొలువై ఉన్నారు.
శుక్రవారం అమ్మవార్లకు విశేష కుంకుమపూజ చేస్తారు.
.ప్రధానాలయానికి తూర్పువైపున యాగశాల, వాహనశాల, మహానివేదనశాల, పడమటినైపున
తిరువంటపడి పరికరాలశాల ఉన్నాయి. నాలుగు దిక్కులా నాలుగు గాలి
గోపురాలున్నాయి. వీటిలో పెద్దదైన దక్షిణ దిక్కు గాలిగోపురం ఐదు
అంతస్తులది. గోపురములో చక్కని దక్షిణ భారత శిల్పశైలిని దర్శించవచ్చు.
గుడి ప్రాకారము చుట్టూ పన్నెండుగురు ఆళ్వారుల విగ్రహములు
ప్రతిష్ఠింపబడ్డాయి. పడమరవైపు ప్రక్కనే తలనీలాలు సమర్పించుకొనే కళ్యాణ
కట్ట ఉంది. కళ్యాణ కట్ట వద్ద సుబ్రహ్మణ్యేశ్వర స్వామి ఆలయం, ఒక నంది
విగ్రహం ఉన్నాయి.ఈ క్షేత్రములో లభించే ప్రతి శిలలో సుదర్శన ముద్ర
కనిపిస్తుందట,ఈ కొండా మీద తేజోమణి  ఉన్నది అని అందువల్లే ఆలయ ప్రధాన
ద్వారము వేసినప్పటికీ  ఆలయ గోపురము నుంచి దివ్య జ్యోతి కనిపిస్తుందని
అంటారు
గ్రామం పశ్చిమాన స్వామివారి పుష్కరిణి ఉంది. దీనిని సుదర్శన పుష్కరిణి
అని, నరసింహ సాగరమని, కుమార తీర్ధమనీ అంటారు.ఈ పుష్కరిణి నుండే
స్వామివారి అభిషేకానికి జలము తీసుకొని వెళతారు ఇక్కడ చక్ర తీర్ధము, రామ
తీర్ధము అనే రెండు స్నానఘట్టాలున్నాయి. ఇక్కడి రాళ్ళపై సుదర్శన (చక్రం)
ఆకృతి ఉన్నందున ఆ పేరు వచ్చింది. 1999లో పుష్కరిణి మధ్య మడపం
నిర్మించారు. ప్రతి సంవత్సరం కార్తీక శుద్ధ ద్వాదశి (క్షీరాబ్ధి ద్వాదశి)
నాడు తెప్పోత్సవం జరుపుతారు. గ్రామం లోపల విలాస మండపం, క్షీరాబ్ది మండపం,
ఉగాది మండపం, దసరా మండపం, సంక్రాంతి మండపం అనే కట్టడాలు వేరువేరు చోట్ల
ఉన్నాయి. పర్వదినాలలో తిరువీధుల సేవ జరిగినపుడు ఆయా మండపాలలో స్వామిని
“వేంచేపు” చేసి, అర్చన, ఆరగింపు, ప్రసాద వినియోగం జరుపుతారు.
ద్వారకాతిరుమలను దర్శించిన భక్తులు తలనీలాలు (తల వెంట్రుకలు) మొక్కుగా
సమర్పించడం ఞక ఆనవాయితీగా వస్తున్నాది. వెంకటేశ్వరుడు పద్మావతీ దేవిని
వివాహం చేసుకోవడానికి పూర్వం ఆశ్రమజీవనం గడుపుతున్నప్పుడు. తన ఆవు పాలు
తాగుతున్నాడని ఒక పశువుల కాపరి కోపంతో కొట్టడంతో తలపై ఆ దెబ్బకు కొంత
చర్మం కందిపోయి జుట్టు తొలగిపోయింది. ఈ సంఘటన వల్ల వెంకటేశ్వరుని
దివ్యమంగళ రూపానికి చిన్న మచ్చలా అనిపించిందని గాంధర్య కన్య యువరాణి అయిన
నీలాదేవి తన అపురూపమైన కొప్పునుంచి కొన్ని వెంట్రుకలను దేవదేవుని కోసం
ఇచ్చిందట. నీలాదేవి గౌరవార్ధం భక్తులు ఇచ్చే మొక్కుకాబట్టి తల నీలాలు
అంటారట. అట్టి మొక్కు తీచ్చుకునే ప్రదేశాన్ని కళ్యాణ కట్ట అంటారు.
ఈ కొండ ప్రత్యేకత ఏమిటి అంటే మాములుగా చూసేవాళ్లకు కూడా పాము ఆకృతి
కనిపిస్తుంది అనంతుడు అనే సర్ప రాజు పాము ఆకృతిలో మల్లికార్జునుడిని
తలపైన శ్రీ వేంకటేశ్వరుని తోక భాగములో మోస్తూ వైష్ణవానికి శైవానికి
సయోధ్యగా ఈ క్షేత్రము విరాజిల్లితుంది. కొండా మల్లికార్జున స్వామి
లింగాకారంలో కొండపై భాగములో ఉంది క్షేత్ర పాలకుడిగా వ్యవహరిస్తాడు. ఈ
క్షేత్రాన్ని దర్శించుకొనేవారు అక్కడి గ్రామా దేవత అయినా రేణుకా
దేవి(కుంకుళ్లమును) దర్శించుకుంటారు
అంబడిపూడి శ్యామసుందర రావు
రచన: రవీంద్ర కంభంపాటి
‘ఈ ఆదివారం మా వకుళ వాళ్ళ గృహప్రవేశం..  ముందే చెబుతున్నాను మనిద్దరం వెళదాం ‘ అని మావారితో అంటే,  ‘నాకూ రావాలనే ఉంది..  అసలే ఆమె నీకున్న ఒకే ఒక ఫ్రెండు కదా..  కానీ..  ఈ వీకెండ్ ఆఫీస్ వర్కు..  ఇంట్లోంచి పని చెయ్యక తప్పదు ‘అన్నారాయన
‘ఏదైనా ఫంక్షన్ కి నేనొక్కదాన్నే వెళ్ళడం నాకు ఇష్టం లేదు ‘ ముభావంగా అన్నాను
‘నిన్నొక్కదాన్నీ పంపడం నాకూ ఇష్టం లేదు..  పోనీ..  ఏ జ్వరమో వచ్చిందని చెప్పేసి ఆ రోజు ఆఫీస్ వర్కు మానెయ్యనా ?’ ఆలోచనగా అడిగేరు
‘వద్దులెండి..  లేని జబ్బులు తెచ్చుకుని మరీ వెళ్ళక్కరలేదు..  నేను ఒక్కదాన్నీ వెళ్ళొచ్చేస్తాను..  వకుళ నాకున్న ఒకే ఒక ఫ్రెండు మాత్రమే కాదు..  అంత పర్ఫెక్ట్ మనిషిని నేనెప్పుడూ చూళ్ళేదు ‘ అన్నాను
‘మనిషి కీ దేవుడికీ అదే తేడా..  అన్ని విషయాల్లో పర్ఫెక్ట్ గా ఉండడం మనిషికి సాధ్యం కాదు..  ఆవిడకి కూడా ఏవో లోటుపాట్లు ఉండేవుంటాయి ‘ ఆయన లాజిక్కు!
‘ఏమో..  పోనీ.. ఉన్నాయే అనుకుందాం..  కానీ అవేవీ ఎవరినీ ఇబ్బంది పెట్టేవి కావు ‘
‘మరదే..  “ఎవరినీ” అని అందరి తరఫున వకాల్తా పుచ్చుకుంటావేం..  నిన్ను ఇబ్బంది పెట్టేవి కావు అని చెప్పు చాలు ‘
‘నన్నే కాదు.. తన మూలంగా మా ఆఫీసులో ఎవరికీ ఇబ్బంది ఉండదు..  తన పని పర్ఫెక్ట్ గా చేస్తుంది..  ఎవరితోనూ గాసిప్ చెయ్యదు..  సోది మాటలు ఉండవు..  అనవసర విషయాల్లో తలదూర్చదు..  ఇంకేం కావాలి..  వకుళ పర్ఫెక్ట్ అని చెప్పడానికి ?’
‘నువ్వు చెప్పిన విషయాల్లో పర్ఫెక్ట్ కావచ్చు..  కానీ అదే లాజిక్కుని ఆవిడ అన్ని విషయాల్లో పర్ఫెక్ట్ అని అన్వయించలేవు కదా ‘
‘ఓహ్..  అలా వచ్చేరా..  సరే..  తనూ,  తన హస్బెండ్ చక్కగా ఉంటారు..  ప్రతి విషయంలో ఒకళ్ళనొకళ్ళు సంప్రదించుకోవడం చాలాసార్లు చూసేను..  ఆవిడ పిల్లలు ఇద్దరూ కూడా చాలా చక్కగా ఉంటారు..  మంచి మ్యానర్స్..  చక్కగా చదువుకుంటారు..  అంటే..  సంసారం కూడా చక్కగా ఉందనే కదా..  చాలా..  ఇంకేవైనా ప్రశ్నలున్నాయా ?’ అని గట్టిగా చెప్పేను.  హమ్మయ్య..  ఇంక ఈయన మాట్లాడరు అనే ధీమా వచ్చింది !
‘సరే..  నువ్వనుకున్నదేదో తప్పు అని నిరూపించాలని కాదు కానీ..  నీ దృష్టిలో అంత గొప్ప మనిషైన వకుళ గారిని నన్నూ
ఓసారి దర్శనం చేసుకోనీ ‘
‘మరి ఇందాక..  వీకెండ్ ఆఫీస్ వర్కు ఉందన్నారు ?’
‘ఉంది..  కానీ ఆదివారం కూచుని పన్జేసే బదులు శనివారం రాత్రి కూచుని కంప్లీట్ చేసేస్తా..  అంత పర్ఫెక్ట్ మనిషిని చూడ్డానికి ఆ మాత్రం కష్టపడడం లో తప్పులేదు ‘ అనేసరికి,  నేనింకేమీ మాట్లాడలేదు.
ఆదివారం వచ్చింది..  ఆ ముందు రోజు సాయంత్రమే గిఫ్ట్ ఒకటి కొని,  నీట్ గా ప్యాక్ చేయించి ఉంచేను.  ఉదయం పదవుతూండగా,  ఇద్దరం వకుళ వాళ్ళింటికి బయలుదేరేం.
‘వాళ్ళ ఇల్లు ఊరికి కొంచెం దూరం కదా..  బైక్ మీద వెళ్ళడం కష్టం,  క్యాబ్ లో వెళదామా ? ‘ అని తను అడిగితే సరేనన్నాను.
ఊళ్లోని ట్రాఫిక్ దాటి,  వాళ్ళ కాలనీ వేపు వెళ్ళేసరికి పదకొండున్నర అవుతూంది..  ఆ గృహ ప్రవేశం కార్డు మీద ఇచ్చిన అడ్రస్ దొరకడం లేదు.  ‘ఓ పని చేద్దాం..  ఎలాగూ కాలనీ లోనికి వచ్చేసేం కాబట్టి..  ఇక్కడ దిగి నడుద్దాం..  దార్లో ఎవరో ఒకరు కనబడకపోరు.. మనకి కూడా సరదాగా ఈ ఏరియా చూసినట్టుంటుంది ‘ అని ఆయన అంటే,  ఇదేదో బాగానే ఉందని,  క్యాబ్ దిగి,  అతనికి డబ్బులిచ్చి పంపేసి నడవడం మొదలెట్టేం.
నూటపాతిక నుంచి నూట యాభై గజాల స్థలం లో కట్టున్నాయి.. చిన్న చిన్న ఇళ్ళు.  వకుళ ఇచ్చిన అడ్రెస్ లో సెవెంత్ స్ట్రీట్ అని ఉంది..  ఆ వీధిలో చూస్తే,  ఎక్కడా వాళ్ళ ఇల్లు కనబడ్డం లేదు..  ‘పోనీ ఫోన్ చేద్దామా ?’ అని నేను అడిగితే,  ‘వద్దులే.. వాళ్ళు గృహప్రవేశం హడావుడిలో ఉంటారు..  మళ్ళీ మనం ఇలా ఫోన్ చేసి అడిగితే బావుండదు..  మనమే వెతుక్కుందాం ‘ అని ఆయన అనేసరికి,  నేను ఇంకేం మాట్లాడలేదు.
కొంచెం దూరం నడిచేసరికి మా ముందు పంక్చరయ్యిన సైకిల్ ని నడిపించుకుంటూ వెళ్తున్న ఓ ముసలాయన కనిపిస్తే,  ఆయన దగ్గర ఆగి అడ్రస్ చూపించి,  ఎక్కడ అని అడిగితే ఆయన చెప్పేరు ‘ఈ ఇల్లు ఉన్నది సెవెంత్ స్ట్రీట్ కాదమ్మా..  సెవెంత్ క్రాస్ స్ట్రీట్..  ఈ మున్సిపాలిటీ వాళ్ళు ఏవేవో పేర్లు పెట్టి జనాలని కన్ఫ్యూజ్ చేసేస్తారు..  నాతో రండి.. నేను కూడా అటే వెళ్తున్నాను ‘ అన్నారాయన.
ఆయనతో మాటల మధ్యలో అర్ధమైంది ఏమిటంటే..  ఆ ముసలాయనది వకుళ వాళ్ళ పక్కిల్లే.. చుట్టుపక్కల పనులకి ఆయన సైకిల్ మీద వెళ్ళొస్తారట.. కానీ అనుకోకుండా ఇవాళ పంక్చర్ అయిందట..  ‘ఇంట్లో కారుంది.. కానీ దగ్గిర పనులకి..  కారుని నమ్ముకోవడం కన్నా..  కాళ్ళని నమ్ముకుంటే కాస్త పొల్యూషన్ తగ్గించిన వాళ్లమవుతాం కదా’ అన్నారాయన నవ్వుతూ
‘చాలా అందంగా ఉందండీ మీ కాలనీ.. అన్ని చక్కని డాబా ఇళ్ళు ‘ అని నేనంటే.. ‘పదండి.. పదండి..  ఈ మలుపు తిరుగుతూనే మీరు వెళ్ళాల్సిన వీధి’  నవ్వుతూ ఆయన అంటూండగానే,  వీధి మలుపు తిరగడం.. దూరంగా పూల అలంకరణలతో కొత్త ఇల్లు అని తెలుస్తూన్న వకుళ వాళ్ళ ఇల్లు కనబడ్డం..  ఆ ఇల్లు చూసి నేను నోరువెళ్ళబెట్టడం..  మా ఆయన చిన్నగా నవ్వుకోవడం ఒకేసారి జరిగేయి !
‘ఆ ఇల్లా??’అన్నాను ఆశ్చర్యంగా..  ‘అవునమ్మా..  ఆ ఇల్లే ‘ అన్నారా పెద్దాయన
‘మరి.. వాళ్ళు అలా కట్టేసుకుంటే.. మీకు ఇబ్బంది కాదా అండీ ?’ అని మా ఆయన అడిగితే ‘నిజం చెప్పాలంటే.. ఇబ్బందే..  మా ఇంటి పైన ఎండ పడదు..  ఉదయాన్నే సూర్యుడికి నమస్కారం పెట్టుకుందామంటే కుదరదు..  ఎప్పుడూ ఎవరోఇంట్లోకి తొంగిచూస్తున్నట్టు ఉంటుంది..  కానీ ఏం చేస్తాం..  డబ్బున్న వాడిదే లోకం.. మున్సిపాలిటీలు పట్టించుకోనప్పుడు..  నోర్మూసుకుని మనబతుకు మనం బతకడమే ‘ అని ఆయన చెప్పుకుంటూ నడుస్తున్నారు..  నేనలా నోరు తెరుచుకుని ఉండిపోయేను..  ఆ నూటేభై గజాల్లో కట్టేసిన ఐదంతస్తుల బిల్డింగ్ వేపు చూస్తూ.
‘సర్లే.. ఏదో అద్దెల కోసం కట్టేసుంటారు..  మీ పర్ఫెక్ట్ వకుళ గారు ‘ అని మా ఆయననేసరికి,  ‘ఇంకాసేపు అలా కాలనీ లో నడిచి,  ఇంటికి వెళ్ళిపోదాం ‘ అంటూ వెనక్కి నడవడం మొదలెట్టేను !
*****
రచన: శ్రీనూ వాసా
రమేష్ హైదరాబాద్ వచ్చి ఉద్యోగంలో చేరాడో లేదో.. పెళ్ళి పెళ్ళి అంటూ వెంటపడ్డారు వాళ్ళ నాన్నగారు. ఇంకా ఇరవై ఆరే.. హనీమూన్ కి వెళ్లడానికి కూడా డబ్బులు వెనకేసుకోలేదు అంటే.. “ఆ.. నేనే పంపిస్తాలే, ఏ తిరుపతో అన్నవరమో… ఒక ఫొటో పోస్ట్ చేసాను చూడు. వచ్చేవారం అమ్మాయి తండ్రి వాళ్ళ బావమరిదిని తీసుకుని వస్తున్నాడు నిన్ను చూడటానికి” అని ఫోను పెట్టేసారు రామారావు గారు. మొబైల్ ఫోన్లు ఈమైల్స్ లేని రోజులవి.
ఫోటో మర్నాడే అందింది. కుందనపు బొమ్మలాంటి పిల్ల. ఫోటో చూడగానే ఎక్కడో చూసినట్టుందే అని అలోచనలో పడ్డాడు. త్వరగానే వెలిగింది లైటు.. మొహంలో చిరునవ్వు విరిసింది. అప్పటిదాకా పెళ్ళి వద్దన్నవాడు కాస్తా.. వచ్చేవాళ్ళని ఎలా ఇంప్రెస్ చెయ్యాలో అని తెగ ఆలోచించడం మొదలెట్టాడు.
ఆరోజు రానే వచ్చింది. ఉదయం తొమ్మిదిగంటలకి ఆఫీసులో అడుగుపెట్టేటప్పటికే “మీకు ఫోన్ వచ్చింది సార్.. సార్ ఇంకా రాలేదు అరగంట తరవాత చెయ్యమన్నాను” అనిచెప్పాడు ఆఫీస్ బాయ్. అంటుండగానే ఫోన్ మోగింది. ఆఫీస్ బాయ్ మీకే అన్నట్టు సైగ చేస్తే తనే తీసాడు. సాయంత్రం నాలుగు గంటలకి ముహూర్తమట. అఫీస్ కి ఎలారావాలో కనుక్కున్నారు. మాట తూగో జిల్లాయాస. పొలం పనులు చేసుకునే వాళ్ళ మాటలాగ ఉంది.
బుగ్గ మీసాలు, ఖద్దరు పంచె కట్టుకుని పెద్ద మోతుబరిలాగ దిగారు నాలుగుగంటలకి పదినిమిషాల ముందే. పక్కన బావమరిది రావుగోపాలరావు పక్కన అల్లూ రామలింగయ్య లాగ చంకలో బ్యాగ్ పెట్టుకుని ఉన్నాడు. తను ఆఫీస్ గ్లాస్ వాల్ లోంచి చూస్తున్నాడు, ఇద్దరూ కారు దిగేసరికి. చూడగానే అర్థం అయిపోయింది రమేష్ కి. ఊరినుంచి సరాసరి అంబాసిడర్ కారు వేసుకుని వచ్చేసినట్టున్నారు అనుకొని, లోపలికి వచ్చాక తనని పిలిపించేవరకూ ఏమీ ఎరగనట్టు తనసీట్లో కూర్చుంటే మంచిది అనిపించి వెళ్ళి కూర్చున్నాడు. తను అనుకున్నట్టే పదినిమిషాల తరవాత “సార్ మీకోసం ఎవరో వచ్చారు” అని పిలుపందింది.
రమేష్ లాంజ్ లోకి వచ్చి నమస్తే పెట్టి ఎదురుగా ఉన్న సోఫాలో కూర్చుంటుండగా ప్రతినమస్కారం పెడుతూనే “అబ్బాయి కాతంత పీల” అన్నాడు బుగ్గ మీసాలాయన. “పెళ్ళైతే ఒళ్ళు చేస్తాడులే బావా” అన్నాడు అల్లు రామలింగయ్య. ఆ సంభాషణ విన్న లాంజ్ లోని మిగిలిన సహోద్యోగుల ముసిముసి నవ్వులు చూసి, ఇక్కడ లాభంలేదు అనుకొని వెంటనే, “అంకుల్, బయట కాఫీ షాపుకెళ్ళి మాట్లాడుకుందాం. మీరు కింద వెయిట్ చెయ్యండి నేను పర్మిషన్ తీసుకుని వస్తాను అనిచెప్పి వాళ్ళ రెస్పాన్స్ గురించి ఎదురుచూడకుండానే వెళ్ళిపోయాడు.
పావుగంట తరవాత కెఫె కాఫీ డే లో ” అంకుల్, ఏం తీసుకుంటారు.. క్యాపుచినో, లాటే..” అన్నాడు రమేష్. మొహమొహాలు చూసుకుని “ఉప్పుడయ్యేమొద్దు బాబు.. వన్ బై టూ కాఫీ చెప్పు చాలు” అన్నాడు బుగ్గ మీసాలతను. “వామ్మో చాలా జాగ్రత్తగా హ్యండిల్ చెయ్యాలి” మనసులో అనుకొని, మూడు క్యాపుచినో ఆర్డర్ చేసి, చెప్పండి అన్నట్టు చూసాడు వాళ్ళవంక. కాఫీ వచ్చేవరకు పరిచయాలయ్యి, తరవాత ఇంటర్వ్యూ మొదలయ్యింది.
“అబ్బాయ్ నువ్వేంచూస్తుంటావ్?” మొదటి ప్రశ్న. “సాఫ్ట్ వేర్ ఇంజినీరునండి, ప్రోగ్రామింగ్ చేస్తుంటాను” అన్నాడు.
“అలాగా.. ఏం పోగ్రాములిత్తావేటి?” అనేసరికి కంగారుపడి.. “అయ్యో ప్రోగ్రాములివ్వడం కాదండి. సాఫ్ట్ వేరు కోడింగ్ రాస్తుంటాను” ఇద్దరికీ ఒక్క ముక్కర్థంకాలేదని అర్థమయ్యింది రమేష్ కి. “అంటే ఇప్పుడు కంప్యూటర్లో అకౌంటింగ్ అవీ చేస్తారు కదండీ.. అవి పనిచెయ్యాలంటే సాఫ్ట్ వేర్ తయారు చెయ్యాలి” అన్నాడు మరికాస్త వివరిస్తూ.
“సాటు వేరు అంటే? మీ కంపినీ ఉత్పత్తులా?, ఆయ్యెలాగుంటాయ్?” అన్నాడు. “అది కంటికి కనిపించదండి. కంప్యూటర్లో నిక్షింప్తమై ఉంటుంది” అన్నాడు. అంతకంటే రమేష్ కి పదాలు దోరకట్లేదు వివరించడానికి. ఇంతలో అల్లు రామలింగయ్య కల్పించుకుని, “సాట్ వేరంటే మన పెసింటు గార బ్బాయ్ అమిర్కా ఎల్లేడు కదా.. ఆ పనే బావా. అదంతా కంపీటర్ మీద వర్కు అంతే” అనేసరికి, హమ్మయ్య బ్రతికించాడురా దేవుడా అని నిట్టూర్చాడు రమేష్.
“బాబూ మీకు టాన్స్పర్లుంటాయా” రెండవప్రశ్న.
“ఉంటాయండి. అప్పుడప్పుడు ఇంగ్లాండ్, అమెరికా దేశాల్లో డ్యూటీ పడితే వెళ్ళాల్సొస్తుందండి.”
“జీతమెంత?”
“పదిహేను వేలండి.”
ఇంకేం మాట్లాడ లేదు. సరే బాబు, ఇంకెల్లు. నీకు లేటైపోతంది” అని ముగించేసాడు.
రమేష్ కి వెళ్ళాలని లేదు. ఇంకాసేపు ఉండాలనిపించింది. వాళ్ళకి తన కంపనీ గురించి, తన ఫ్యూచర్ గురించి అన్నీ చెప్పాలనిపించింది. మూడు ప్రశ్నలకే వాళ్ళలో ఉత్సాహం తగ్గిపోయిందనిపించింది. తను నచ్చలేదా? పీలగా ఉన్నాననా? చేసేదిలేక వాళ్ళదగ్గర సెలవు తీసుకుని బయలుదేరాడు ఆఫీసుకి, కానీ అక్కణ్ణుంచి వెళ్ళాలనిపించలేదు. బయటికొచ్చి అక్కడే నిలబడ్డాడు, బయట కిటికీ పక్కన, అప్రయత్నంగా, వాళ్ళమాటలు తనకి వినబడుతున్నాయ్.
“ఏంటిబావా.. ఆ కుర్రోణ్ణి అలా పంపించేహేవ్? నచ్చలేదా?” అన్నాడు బావమరిది.
“లేదురా, కుర్రోడికేం.. సాకులాగున్నాడు. ఆళ్ళు సేసీ పని, ఆళ్ళ జీవితాలు వేరురా.. మనకి సరిపడవు. నిన్నగాక మొన్న జాయినయ్యేడు, జీతం పదిహేనేలంట. మన దగ్గర గుమత్తాలు ఇరవయ్యేళ్ళనుంచి సేత్తన్నారు.. మనం నాలుగేలిత్తన్నాం. అంతడబ్బులొచ్చీవోళ్ళ జీవితాలు ఏరుగా ఉంటాయ్ రా .. మనలాక్కాదు. అదేదో వేరు అంటాడు, కంటికి కనిపించదంటాడు.. అదెలాగుంటదంటే సెప్పలా పోతన్నాడు. ఆళ్ళు సేసీ పని మనకర్దం కాదు, మమమేమీ అడగలేం,  సెయ్యలేం. అదీగాక ఇదేశాలెల్లీదోటి. బుజ్జమ్మని అంతంత దూరాలంపగలమా? నేనుండగలనా దాన్ని సూడకండా.. మనూరి వైపే సూసుకుందాం మంచి సంబందం. ఏదో రామారావు గారి మాట తీసైలేక ఇంతదాకా వచ్చేం. పద, బయ్ దెల్లదాం” అన్నాడు పెద్దాయన. రమేష్ కి ఒక్కసారే చాలా నిరుత్సాహం అనిపించింది.
బుజ్జమ్మ అసలు పేరు శ్రావణి. శ్రావణపూర్ణిమనాడు పుట్టిన శ్రావణి, శ్రావణపౌర్ణమి నాటి చంద్రుడంత అందంగా ఉంటుంది అని అమ్మ చెప్పింది. తను ఒక పెళ్ళిలో చూసాడు. తనకళ్ళతో ఆ అమ్మయినే ఫాలో అవుతూ వాళ్ళ నాన్నగారికి దొరికి పోయాడుకూడా. తన మనసులో ని భావం అర్థం చేసుకున్న నాన్నగారే ఈ సంబంధం తీసుకొచ్చారని ఫోటో చూసినప్పుడే అర్థమైంది. ఇప్పుడు చేతివరకూ వచ్చిన బంగారంలాంటి అవకాశాన్ని కోల్పోతున్నట్టనిపించింది. “నో.. అలా జరగడానికి వీల్లేదు.. ఏదొకటి చెయ్యాలి, అర్జెంటుగా..” మనసు హెచ్చరించడమే ఆలస్యం, గబగబా మళ్ళీ వాళ్ళ దగ్గరకెళ్ళి ఎదురుగా కూర్చున్నాడు. ఆ హాఠాత్ పరిణామానికి నిర్ఘాంతపోయారిద్దరూ. వాళ్ళు తేరుకోకముందే చెప్పటం మొదలెట్టాడు రమేష్.
“అంకుల్, మీరు నాన్నగారిని కలిస్తే చెప్పండి అంకుల్.. మీ అబ్బాయి క్షేమంగానే ఉన్నాడు అని. నేను జాబ్ లో జాయినయినప్పట్నుంచీ ఒకటే దిగులు ఆయనకి. పెద్ద జీతం అని సంతోష పడాల్సిందిపోయి, అంతడబ్బు చేతికొస్తే జీవితాలు మారిపోతాయని, నేనెక్కడ వాళ్ళ చెయ్యి జారిపోతానో అని బెంగపడతారు. మన ఊరికి, హైదరాబాదుకి తేడా ఉందికదా అంకుల్.. ఇక్కడ నాలుగు వేలు పెడితేనే గాని ఇల్లు అద్దెకి దొరకదు. ఖర్చులు ఎక్కువ.. దానికి తగినట్టుగానే జీతాలు కదా అంకుల్.. సాఫ్ట్ వేర్ అంటే అదేదో కొత్త వ్యవహారం, మనకి తెలియదు, కాబట్టి నేను కూడా దానికి దూరంగా ఉంటే మంచిది అంటారు. ఏలాగంకుల్? మీరే చెప్పండి… మీ చిన్నప్పుడు కరెంటు లేదు. తరవాత వచ్చింది. ఇప్పుడు కరెంటు లేకుండా ఉంటే మీ ఇంట్లో ఫేన్ తిరుగుతుందా? లైట్లు వెలుగుతాయా? మీ పొలంలో బోరు నడుస్తుందా? కరెంటు కంటికి కనిపించదు కదా అంకుల్.. అది ఎవరో ఎక్కడో తయారు చేస్తేనే కదా మనదాకా వస్తుంది. సాఫ్ట్ వేర్ కూడా అంతేనని చెప్పండి. రాబోయే రోజుల్లో అదిలేకుండా మానవ జీవితాలు ఊహించలేము. నేను విదేశాలు వెళ్ళిపోతానేమో, మళ్ళి రానేమో అని ఇంకో భయం. మన ఊరిని, మనవాళ్ళని నేనెలా మర్చిపోతాను చెప్పండి? అనవసరమైన అలోచనలతో మనసు పాడుచేసుకోవద్దు అని చెప్పండి అంకుల్. వస్తానంకుల్.. నమస్తే!” అని చెప్పేసి గబగబా అక్కణ్ణుంచి వెళ్ళిపోయాడు.
ఇద్దరూ మొహమొహాలు చూసుకున్నారు. “మనం మాట్లాడింది ఇన్నాడంటావా బావా” అన్నాడు బామ్మర్ది. “ఏమోరా నాకూ అలాగే అనిపిత్తంది. కానీ కుర్రోడు మంచి సురుకురా. బుజ్జమ్మకి సెప్పి సూద్దాం ఏమంటాదో” అన్నాడు పెద్దాయన.
ఇంటికెళ్ళాకా బుజ్జమ్మ “కనిపించని వేరుకి” ఓకే అనడం, పెళ్ళి చూపులు, ముహూర్తాలు, పెళ్ళి.. వరసగా జరిగిపోయాయి.
పెళ్ళై ఇరవయ్యేళ్ళైనా, అమెరికాలో సెటిలై పదేళ్ళయినా, రోజూ అమ్మానాన్నతో వీడియో కాల్ లో మాట్లాడాల్సిందే బుజ్జమ్మకి. ఎంతైనా గారాలపట్టికదా! 
రచన: మణి గోవిందరాజుల
దిగ్భ్రాంతిగా నిల్చుండిపోయింది నందిని..తలుపు విసురుగా వేసి వెళ్ళిన ప్రభు  వేపే చూస్తూ. ఎప్పటిలాగే చిన్నగా మొదలయిన గొడవ పెద్దదయింది.  అసలు జరుగుతున్నదేమిటో కూడా అర్థం కావడం లేదు. తనకే ఎందుకిలా అవుతుంది? అందరిళ్ళల్లో ఇలానే ఉంటుందా? వంట బాగా రాకపోతే అదో పెద్ద డిస్క్వాలిఫికేషనా? ఇంత చిన్న విషయానికి కూడా అంత పెద్ద గొడవ జరుగుతుందా? ఇహ ముందు ప్రేమికులు ఆ విషయాన్ని రూఢీగా తెలుసుకుని మరీ ప్రేమించాలి.తాను కూడా చాలా హాస్యకథలు చదివింది ఈ టాపిక్ మీద. చదివి నవ్వుకుందే కాని అది తనకే తగులుతుందని అనుకోలేదు. అయినా ఒక్క విషయం అనేమిలే ఎన్ని కలవాలో? మరి ఒక్క సారి చూసి ఒప్పుకునే పెళ్ళిచూపుల్లో ఇవన్నీ కనుక్కోవడానికి  సమయం కూడా ఉండదు కదా? అయినా ఎన్ని జంటలు హాయిగా కాలం గడపడం లేదు? అందరిళ్ళల్లో ఇలానే గొడవలు అవుతాయా?
     నాల్రోజుల క్రితం  కొత్తగా కుదిరిన పనమ్మాయికి తనకు జరిగిన సంభాషణ  జ్ఞాపకం వచ్చింది. దానికి ఇద్దరు పిల్లలు. అందరిళ్ళల్లో పని చేసుకుని వెళ్ళేసరికి రెండవుతుంది. మరి అప్పుడెళ్ళి వంట చేసుకోవాలి కదే అంటే మా అత్తమ్మ ఉంటుంది ఇంట్లో. ఇద్దరు పిల్లలకి ఎడం లేదు కదమ్మా?. వాళ్ళను చూట్టానికి మా అత్తమ్మ మా ఇంట్లో ఉంటుంది. నేనెళ్ళేసరికి వంటచేసి పిల్లలకు పెట్టి కరోనా భయం కదా? స్నానానికి  వేణ్ణీళ్ళు కాచి ఉంచుతుంది. నేను స్నానం చేసి పిలగాళ్ళతో కాసేపు ఆడుకున్నాక నన్ను పడుకోమని పిల్లల్ని తాను ఆడిస్తుంది.ఇక సాయంత్రం వంట మటుకు నేను చేస్తాను”
“మరి మీ మామగారు లేరా?”
“అయ్యొ! ఉన్నారమ్మా. మా ఏరాలుకి పెద్ద పిల్లలు. ఆమె కూడా మా ఊళ్ళో స్కూల్లో పని చేస్తుంది. మా బావ పనికి పోతడు. అందుకని పిల్లలు ఇంటికొచ్చే వేళకు చూట్టానికి అని మా మామ అక్కడే ఉన్నడు. ఇంకొక్క ఏడాదైతే మా పిల్లలు పెద్దోళ్ళవుతే పాపం వాళ్ళిద్దరూ ఒకచోట ఉంటరు. మా ఏరాలు వాళ్ళు ఆయన్ని కూడా ఇక్కడికే వెళ్ళమంటారమ్మా.  కాని మా మామే ఎదిగే పిల్లలకు పెద్దోళ్ళ అండ ఉండాలె. అంటూ అక్కణ్నే ఉంటడు. మా అత్తమ్మనేమో  చిన్నపిల్లలకు ఆడోళ్ళ తోడుండాలే అంటూ ఇక్కడికి పంపిచ్చిండు” చెప్పుకొచ్చింది.
“మరి మీ ఆయన?”
“ఆయన ఆటో నడుపుతడు.. శాన మంచోడు. మా వోడొచ్చేసరికి ఆరవుతది. అప్పటికి వంట చేసి ఉంచితే  అందరం కలిసి బయటికెళ్ళేటోళ్ళం కరొనా రాక ముందు. రోజు పొద్దున్నే నన్నిక్కడ దింపి ఆటో నడపనీకి పోతడు. మళ్ళీ నా పనయ్యాక ఫోన్ చేస్తే వచ్చి తీసుకెళ్ళి ఇంట్ల దింపి అన్నం తిని మళ్ళీ పోతడు” చెప్తుంటే దాని మొహం వెలిగి పోతున్నది.
ఆమె ముచ్చట విన్నాక ఎంతో సంతోషమనిపించింది. ప్రపంచం లో ఇలాంటి వాళ్ళు కూడా ఉంటారా అనిపించింది. మంచితనానికి, సంస్కారానికి  చదువుతో సంబంధం లేదేమో. వాళ్ళ అత్తమామలతో ఈ సో కాల్డ్ పెద్దమనుషులము అనుకునే తన అత్తమామలకు  కౌన్సిలింగ్ క్లాసులు ఇప్పించాలి అన్నంత కోరిక కలిగింది. దాని మొగుడితో తన మొగుడికి కూడా క్లాసులు పీకించాలి. ఉక్రోషంగా అనుకుంది.
“ట్రింగ్! ట్రింగ్!!… ఫోన్ మోతకు  ఆలోచిస్తూ కూర్చున్న నందిని  ఈ లోకం లోకి వచ్చింది.
“నందూ! ఇవాళ ఇటొస్తానన్నావు కదా? వస్తున్నావా? పిల్లలు ఎదురు చూస్తున్నారు” అడిగింది నందిని తల్లి రాజ్యం.
“ఒక అరగంటలో బయలుదేరుతానమ్మా!” తల్లికి జవాబు చెప్పి ఫోన్ కట్ చేయగానే విపరీతమైన దుఃఖం ముంచుకొచ్చింది నందినికి. “ఎలా ఊహించుకుంది జీవితాన్ని? కష్టపడి ఇంజనీరింగ్ చదివింది. మంచి కంపెనీలో ఉద్యోగం వచ్చింది.జాబ్ లో ఉండగానే ప్రేమించానంటూ వెంటపడితే నిజమని నమ్మింది. వద్దనడానికి కారణం కనపడలేదు. బాగా విద్యావంతులున్న కుటుంబం. అందుకని ఇంకో ఆలోచనే  రాలేదు. మగవాళ్ళల్లో రెండు రూపాలు ఉంటాయేమొ? ప్రపంచం చూసే రూపమొకటి. కట్టుకున్న భార్యకు మాత్రమే పరిమితమయ్యే అసలైన   రూపమింకొకటి.ఈ రెండో రూపం భార్యకు మాత్రమే పరిమితం కాబట్టి ప్రపంచానికి వాళ్ళు చాలా గొప్పవాళ్ళుగా, మంచి వాళ్ళుగానే ఉంటారు…పాపం నాలాంటి పిచ్చి మొహాలే ఆడవాళ్ళందరు కాబట్టీ అది చెప్పలేరు ఇది మింగలేరు” నిట్టూర్చింది నందిని. ప్రభు పూర్తిగా చెడ్డవాడని చెప్పలేము. అలాగని పూర్తిగా మంచివాడని ఒప్పుకోలేదు. తల్లి ఏదంటే అది. అందులోని మంచీ చెడు గ్రహించే విచక్షణ లేదు.  పెళ్ళి సమయం లో కాస్త గొడవ చేయలేదు మగపెళ్ళి వాళ్ళు. ఎంతో మంది చెప్తేకాని తగ్గలేదు అత్తగారు. కాని ఆ పెళ్ళి అయి ఇప్పటికి ఇన్నేళ్ళు గడిచినా ఎత్తిపొడవడం మాత్రం తగ్గలేదు. ముఖ్యంగా బాధ కలిగించే సంగతేంటంటే వాళ్ళు అలా అంటుంటే నవ్వుతూ వింటాడు ప్రభు. ఇంకా విచిత్రం ఏంటంటే అత్తగారంటుంటే మామగారేమీ ఆపకపోవడం.అది తల్చుకున్న కొద్దీ నందినికి చాలా బాధ కలుగుతుంది. ఒక మనిషికి తృప్తి పడడం అనేది లేకపోతే ఏది చేసినా శాటిస్ఫై కారన్నది తన అత్తగారిని చూస్తే నిజమే అనిపిస్తుంది. ఇంకా విచిత్రం ఏమంటే అందరి దగ్గరా తనకు కోడలంటే ఎంత ప్రేమో చెప్తుంది. అందుకే ప్రతి వాళ్ళూ అబ్బ నువ్వెంత అదృష్టవంతురాలివే అంటే మింగలేదు. అసలు సంగతి చెప్పలేదు. సరే ఇవన్నీ ప్రతి ఇంటా కొద్దో గొప్ప తేడాలతో ఉండేవే.. కాని తనను అన్నిటికంటే ఎక్కువ బాదిస్తున్నది ప్రభు ప్రవర్తన.ఒక గొడవ జరిగినప్పుడు తలాతోకా లేకుండా గతమంతా గుర్తొస్తుందేమో!!
పొద్దున జరిగిన సంఘటన గుర్తొచ్చింది. ఈ రోజు పొద్దున్న ఎనిమిది నుండే  కాల్స్ మొదలయ్యాయి తనకు. ఈ కరోనా కాదు కాని పిల్లలు ఆ టైం కి ఇంకా లేవరు. ప్రభు సాధారణంగా పొద్దున్నే లేస్తాడు. కాని చిన్నమెత్తు సాయం కూడ చేయడు. మొదట్లో ఆ విషయంగా చాలా సార్లు గొడవలయ్యి పిల్లలు గమనించడం మొదలు పెట్టాక ఇక తాను సాయం అడగడం మానేసి తనకు వీలైనంతవరకు చేసుకోవడం అలవాటు చేసుకుంది.  వంట సగం అయ్యింది. మిగతాది తర్వాత చేదాములే అనుకుని వెళ్ళి కాల్ అటెండ్ అయింది.ఈ లోపల పిల్లలు లేచారు. గదిలో తాను కాల్ లో ఉండడం చూసి నిశ్శబ్దంగా వెళ్ళి హాల్లో కూర్చున్నారు. తొమ్మిదికి తాను వెళ్ళి చూసేసరికి పిల్లలిద్దరూ బిక్క మొహాలేసుకుని కూర్చున్నారు. తండ్రిని పాలు అడిగారట. మీ అమ్మ వచ్చాక ఇస్తుందిలే అన్నారట. అందుకని తాను కనపడగానే గట్టిగా పట్టుకుని ఏడవడం మొదలు పెట్టారు.ఆకలంటూ. అత్తగారూ వాళ్ళున్నట్లయితే పాలన్నా ఇచ్చేవాళ్ళు. వాళ్లేమో పెళ్ళికని వైజాగ్ వెళ్ళి అక్కడే మరిదీ వాళ్ళింట్లో చిక్కడిపోయారు.కాకపోతే ఆవిడుంటే ఇంకో రకం సమస్య. అత్తగారి చీర తొలిగిందని చెప్పినా కోపమే, చెప్పకపోయినా కోపమే అన్నట్లు, ఆవిడ ఒక పని చేసిందంటే తనకు డబల్ పని అవుతుంది. పైనుండి ఎలా చేసినా బాగుందని మెచ్చుకోవాలి. వద్దంటే కోపం. అలిగి కూర్చుందంటే ఆ అలక తీర్చడానికి ఆర్రోజులు. పోనీ ఈ విధంగా చేయండంటే నాకే చెప్తావా అంటూ మళ్లీ అలుగుతారు. తల్లి అలిగిందంటే కొడుకుగారు అలుగుతారు. వాళ్ళ  అలకలు  తీరడానికి చాలా కష్టాలు పడాలి. ఒక్కోసారి అత్తగారి కాళ్ళు పట్టుకుంటే కాని అలక వదలదు.అసలు నాలుగేళ్ళ పిల్ల అలిగితే ముద్దుగా ఉంటుంది. కాని … కిందికి అరవై ఏళ్ళొచ్చిన పెద్దావిడా, నలభై ఏళ్ళొచ్చిన కొడుకూ అలిక్కూర్చుంటే ఎంత అసహ్యంగా ఉంటుందో వాళకెందుకు అర్థం కాదో తనకర్థం కాదు.పైనుండి వాడడిగినట్లుగా చేయొచ్చు కదా అని సన్నాయి నొక్కులు.
“ప్రభూ! పిల్లలకి పాలు కలిపి ఇవ్వొచ్చు కదా? నేను కాల్ లో ఉన్నానని తెల్సు కదా?” సోఫాలో కూర్చుని పెద్ద కప్పుడు కాఫీ తాగుతున్న ప్రభూని కాస్త నిష్టూరంగా అడిగింది నందిని.
“వాళ్ళకు నేను కలిపితే నచ్చదు. నీకేమో పిల్లలను పెంచడం రాదు. పక్కింటి కీర్తన చూడు పిల్లల్ని ఎంత బాగా పెంచుతుందో? ఎలా అంటే అలా వింటారు” టీవీ మీంచి దృష్టి మరల్చకుండా ఎత్తిపొడిచాడు ప్రభు.
నిట్టూర్చి పిల్లలిద్దర్నీ తీసుకుని వంటింట్లోకి వెళ్ళింది నందిని. ఈ రోజు మూడు వరకు  బ్యాక్ టు బ్యాక్ కాల్స్ ఉన్నాయి నందినికి. ప్రభుకి ఈ రోజు సెలవు. అయినా కూడా పిల్లల్ని పట్టించుకోడు. టైం చూసింది.”అమ్మమ్మా వాళ్ళింటికి వెళ్తారా?” అడగ్గానే పిల్లలు ఎగిరి గంతేసారు. హమ్మయ్య  ఇక అమ్మ దగ్గర కెళ్తే అన్నీ చూసుకుంటుంది అనుకుని వాళ్ల బట్టలు బ్యాగ్ లో సర్ది “ప్రభూ ప్లీజ్! పిల్లల్ని అమ్మ దగ్గర దింపొస్తావా?” రిక్వెస్ట్ చేసింది.
“అందుకే నిన్ను ఆ జాబ్ మానేయమంటాను. నీ కొచ్చే బోడి జీతానికి అంత పని అక్కర్లేదు. ప్రకాష్ గాడి భార్య చూడు? జాబ్ జోలికి వెళ్ళకుండా ఇంట్లోనే ఉండి మొగుణ్ణీ పిల్లల్నీ చూసుకుంటుంది” సర్కాస్టిగ్గా అన్నాడు ప్రభు.
“మరే! ఒక ఆయాని  చేసుకోవాల్సింది” కోపంగా అని పిల్లల్ని లాప్టాప్ ని తీసుకుని విసురుగా బైటికి వచ్చి కార్ స్టార్ట్ చేసింది. ఆ నెక్స్ట్ కాల్ అటెండ్ అయ్యి మళ్ళీ ఇంటికొచ్చేప్పటికి ఇంకా అలానే కూర్చున్నాడు టీవీ చూస్తూ. ఒళ్ళు మండినా చేసేదేమీ లేక వర్క్ లోకి వెళ్ళిపోయింది.
కాల్స్ అన్నీ అయి  బయటికి వచ్చి టేబుల్ మీద అన్నీ పెట్టి ప్రభు ని పిలిచింది అన్నానికి. వచ్చి కూర్చున్న ప్రభు  అన్నం తింటూ “అంటే కోపం కాని నీకే పనీ చాత కాదు నందినీ. వరుణ్ గాడి భార్య చూడు ఇంచక్కా భలే వంట  చేస్తుందట. వాడెంత లక్కీనో” ఓ పక్క లొట్టలేసుకుంటూ తింటూనే  వేరే ఎవర్నో పొగుడుతున్న మొగుణ్ణి చూస్తుంటే అరికాలి మంట నెత్తికెక్కింది. అసలు నందినికి పోలిక అంటే ఇష్టం ఉండదు. అలాంటిది ప్రతి చిన్న దానికి ఎవరితోనో పోలుస్తుంటే కోపం రాదా? పిల్లలు కూడా లేరు ఆవేశం అణచుకోలేకపోయింది.
“ఇంకొక్కసారి నన్నెవరితోనన్నా పోల్చితే మర్యాదగా ఉండదు జాగ్రత్త!!” కోపంగా అరిచింది నందిని.
“ఏమి అంటే? ఏమి చేస్తావు? నిజంగానే నీకేమీ చేతకాదు. మొగుణ్ణి ఆకట్టుకోవడం చేతకాదు. వంట చేయడం రాదు. పిల్లల్ని పెంచడం రాదు. అవన్నీ చేసే వాళ్ళ గురించి చెప్తే నీకు నచ్చదు” తాను కూడా రెట్టించాడు ప్రభు. ఇద్దరికీ మాటా మాటా పెరిగింది. కోపంగా అప్పుడెళ్ళిన మనిషి ఇంకా ఇంటికి రాలేదు. అసలే బయటి పరిస్తితులు బాగాలేవు. భయమేసింది నందినికి. ఫోన్ చేస్తే ఎత్తడం లేదు. “పిల్లలు ఇక్కడే ఉంటామంటున్నారు. నీకు కుదిరినప్పుడే రా” అంటూ తల్లి మళ్ళీ ఫోన్ చేసింది.హమ్మయ్య అనుకుంది. ఇప్పుడు పిల్లల్ని తీసుకొచ్చినా వాళ్ళకు చేసే ఓపిక లేదు.సమయం రాత్రి ఎనిమిది అయింది..ఇంకా రాలేదు. పదయింది ఇంకా రాలేదు.ఏడుస్తూ హాల్లోనే కూర్చుంది. పదకొండున్నరకి తలుపు తీసిన చప్పుడుకి తలెత్తి చూసింది.లోపలికి వస్తూ కనపడ్డాడు ప్రభు. మనసులోంచి కొండంత భారం తగ్గినట్లై మళ్ళీ ఏడుపొచ్చింది. పొద్దుటినుండి పడిన ఆవేదన కన్నీళ్ళ రూపం లో బయటికి రాగా పరిగెత్తుకుంటూ వెళ్ళి ప్రభుని హత్తుకుంది.దగ్గరికి తీసుకోవాల్సిన ప్రభు ఒక్క నెట్టుడు నెట్టి బెడ్ రూం లోకి వెళ్ళి తలుపేసుకున్నాడు. హతాశురాలైంది నందిని. ఎంతసేపు అలా కూర్చుందో తెలీలేదు. కిటికీ లో నుండి వెలుగురేకలు వస్తుండగా తెల  తెల్లవారుతున్నదని అర్థమయింది. అప్పుడు కొద్దిగా స్థిమితంగా ఆలోచించి మొహం కడుక్కుని కాఫీ కలుపుకుని వచ్చి అది తాగిన తర్వాత లాప్టాప్ ముందేసుకుని కూర్చుంది.పక్కనే ప్రభు వచ్చి కూర్చున్నా పట్టించుకోలేదు. నిన్నటి కోపమంతా పోయినట్లుంది నవ్వుతూ ఏదో జోక్ చేసాడు. అతనన్న మాటలకు నవ్వి కాఫీ కలిపి ఇచ్చి “అమ్మ దగ్గరికి వెళ్తున్నాను” చెప్పి తన లాప్టాప్ తీసుకుని వెళ్తూ “ప్రభూ! చెక్ యువర్ మెయిల్” చెప్పి వెళ్ళిపోయింది.
కాఫీ తాగిన ప్రభు తీరిగ్గా మెయిల్ ఓపెన్ చేసాడు. ఆ ఏముంది ప్రతిసారిలాగే ఏదో బెదిరించి ఉంటుంది అనుకుంటూ.” డియర్ ప్రభూ! పిల్లలు రాత్రి అమ్మ దగ్గరే పడుకున్నారు. తీసుకు రావడానికి వెళ్తున్నాను. నా మార్నింగ్ కాల్స్ అయ్యాక లంచ్ టైం కి వస్తాను. వచ్చేసరికి వంట చేసి ఉంచు. పక్కింటి సుందరం,  భార్య ఎక్కడికన్నా వెళ్తే వచ్చేసరికి వంట చేసి ఉంచుతాడు. మరి నువు కూడా నేర్చుకో. పిల్లలు కూరల్లో కారం ఎక్కువ తినరు. కొద్దిగా తగ్గించి వేసి వాళ్ళకు తీసాక కారం వేసి మళ్లీ కాసేపు చక్కగా మగ్గనివ్వు. మీ ఆఫీసులో పని చేసే వెంకట్ అలానే చేస్తాడట. అన్నం మరీ మెత్తగా వద్దు. అలాని పొడిగా వద్దు. వెనకింటి అతని పేరేంటో నాకు గుర్తు లేదు అలానే చక్కగా వండుతాడని వాళ్ళావిడ చెప్తుంది. కాస్త ఇల్లు నీట్ గా ఉంచి నువు కూడా నీట్ గా తయారవ్వు. లేకపోతే ఎప్పుడూ ఆ జిడ్డు మొహం వేసుకుని కూర్చుంటే చూడలేక చస్తున్నాను. మా ఆఫీసులో పనిచేసే సత్యం ఏ టైం లో ఇంటికెళ్ళీనా నీట్ గా కనపడతాడు. అన్నట్లు మర్చిపోయా పనమ్మాయి ఈ రోజు రానన్నది. ఆ కాసిని గిన్నెలూ కడిగి తుడిచి సర్దు. నీకు చెప్పానే మా ఆఫీసులో పని చేసే వాసంతీ వాళ్ళ ఆయన  లేడూ?   కంపెనీలో పెద్ద పోస్ట్ లో ఉన్నా కొద్దిగా కూడా భేషజం లేకుండా వాళ్ళావిడను కూర్చోబెట్టీ గిన్నెలన్నీ కడుగుతాడట. ఎప్పుడు నేర్చుకుంటావు ప్రభూ ఇవన్నీ? తొందరేమీ లేదు. నిదానంగా నేరుద్దువు కాని. అన్నట్లు బాత్రూమ్స్…పోనీలే అన్నప్రాసన నాడే ఆవకాయ ఎందుకు?ఈ రోజు అవి వదిలేయిలే…ఉంటాను మరి.
పీ యెస్ః పిల్లల్ని చూట్టానికి మీ అమ్మా వాళ్ళను రమ్మని పిలువు. మన పనమ్మాయి అత్తగారూ వాళ్ళు పిల్లల్ని ఇంచక్కా చూసుకుంటారట……
   నువు ప్రేమించి వెంటపడి పెళ్ళి చేసుకున్న నీ ప్రియపత్ని…”
కళ్ళు తిరుగుతుండగా రెండో సారి చదవడానికి మసకలు కమ్మాయి. ప్రభూకి. ఒక్కసారిగా చేయాల్సిన పనులన్నీ తల చుట్టూ తిరగసాగాయి.ఎప్పటిలా  ఏడుస్తూ రాయలేదు. బెదిరిస్తూ రాయలేదు. మెత్తని చెప్పుతో కొట్టినట్లుగా ఉంది ఆ ఉత్తరం. చెప్పిన పనులు  చేయాలో. పురుషుణ్ణి అన్న అహంకారం అడ్డొస్తుండగా చేయొద్దో అర్థం కాక లాప్టాప్ లోకి చూస్తూండిపోయాడు ప్రభు.
రచన: అనుపమ రమేష్. 
లంచ్ అవర్ అవటంతో అందరూ బాచేస్ గా వెళ్లి బొంచేసి వస్తున్నారు.  రోజూ చివరగా వెళ్తారు కమల,  మాలతి,  లత… కొంత రష్ తగ్గుతుంది,  ఫ్రీగా ఉంటుందని.
“ఏంటో ఈ ఉద్యోగాలు.. హడావిడి పడలేక చస్తున్నా” లత.
“అవును కానీ కొంత కావాలంటే కొంత వదులుకోవాలి” ఆంది మాలతి.
“నీకేమీ కష్టం తల్లీ..  ఇంట్లో అన్ని పనుల్లో చేదోడవాదోడుగా ఉంటారు మీ ఆయన” అని లతతో “నీ చేతిలో ఆర్ట్ ఉంది,  పైగా ఒక ఇన్స్‌టిట్యూట్ కూడా నడుపుతావు వీకెండ్స్ లో.  అదేదో ఫుల్ టైం చేసుకో వచ్చుగా.  కావాలంటే ఇంకో బ్రాంచ్ ఓపెన్ చెయ్యి.. మీ ఫ్యామిలీ అంతా అర్టిస్తులే కదా..  ఒక్కోరు ఒక్కోటీ చూసుకోవచ్చు” అంది కమల.
“నాకో ఐడియ.. మా ఇంట్లో మొన్ననే ఒక పోర్షన్ ఖాళీ అయ్యింది..
ముగ్గురము కలిసి ఒక ఇన్స్‌టిట్యూట్ పెడితే ఎలా ఉంటుంది అంటారు?” మాలతి.
లంచ్ టైమ్ ఆయి పోవడం తో వాళ్ళ సీట్ల లోకి వెళ్లి పనిలో మునిగిపోయారు.
 ***
మర్నాడు మళ్లీ లంచ్ టైం లో ఆ టాపిక్ తెచ్చింది మాలతి.
“నిన్న మా ఇంట్లో వాళ్ళకి చెప్పాను.  అందరూ మంచి ఆలోచన అన్నారు.  మా ఆయన అయితే ఇంక జాబ్ చేసింది చాలు…  అలా అయితే ఇంట్లో ఉన్నట్టూ ఉంటుంది,  కళా పోషణ చేసినట్టూ ఉంటుంది” అన్నారు.
“ఏం లతా నువ్వేమీ అనట్లేదు?” కమల లతని చూస్తూ కనుబొమ్మలు ఎగురవేసింది.
చిన్నగా నవ్వింది లత.  “ఆలోచిద్దాం లెండి.  అన్నీ వర్కౌట్ చెయ్యాలి కదా.  రెంటు,  స్టూడెంట్స్ ఎందరు వస్తారు,  ఫీజ్ ,  ముగ్గురం షేర్ చేసుకోవాలి కదా…  దీర్ఘం తీసింది.
అమ్మో.. ఏదో సరదాగా ఉంటుంది అనుకుంటే సీరియస్‌గా తీసుకున్నట్టు వుంది.. కొంచం జాగ్రత్తగా ఉండాలి…  మనసులో అనుకుంది కమల.
అందరూ ఒకరోజు మాలతి ఇంట్లో కలిశారు… పోర్షన్ చూసినట్టూ ఉంటుంది,  అన్నీ డిస్కస్ చేసినట్టు ఉంటుందని.
“పేరు ఏం పెడదాం ఇన్స్‌టిట్యూట్ కి?” లత.
నువ్వు నడుపుతున్న దాని పేరే పెడదాము.. ఉదారంగా అంది మాలతి.  వారించబోయి ఆగిపోయింది కమల.
“వచ్చిన దాంట్లో ముగ్గురం పంచుకుందాం.  ముందుగా నువ్వు మాకు కొంచం ట్రైనింగ్ ఇవ్వు… మేము కూడా క్లాసెస్ తీసుకోవచ్చు నీకు వీలు కానప్పుడు” అంది కమల.
ఒక్క నిమిషం లత ముఖంలో భావాలు మారినట్లుగా అయ్యి తమాయించుకుంది.
అనుకున్నట్టుగానే మంచి రోజు చూసి మొదలుపెట్టారు.  మొదట్లో ఒకరిద్దరు పక్క ఇంట్లో వాళ్ళు,  మరు నెల,  వచ్చిన వాళ్ళ చుట్టాలు,  స్నేహితులు చేరుతూ వచ్చారు.  మాలతి ఇంట్లో ఉండటంతో అందరినీ కాంటాక్ట్ చేసి స్టూడెంట్స్‌ని చేరేలా చేస్తుంది.  చేరినప్పుడు వాళ్ళ అడ్రెస్స్,  ఫోన్ నంబర్,  ఫీజుతో పాటూ నోట్ చేసేవాళ్ళు.
మూడు నెలలు గడిచాయి.  కలెక్షన్స్ ఒకసారి చూద్దాం..  అని కమల,  మాలతి చూసి భాగాలు వేశారు.  మనం ఇంకా ఫుల్ల్ గా చెప్పట్లేదు కదా..  లత కి ఈసారి సగం ఇచ్చెద్దాం.  మిగిలినది మనం అట్టే ఉంచి డెవలప్ మెంట్ కి వాడదాం అని నిశ్చయించుకొని,  అదే మాట లతతో చెప్పి అమౌంట్ ఇచ్చేశారు.
మరో మూడు నెలలు గడిచాయి కానీ లత దగ్గర అనుకున్నంత ఎక్స్పీరియన్స్ రాలేదనిపించింది ఇద్దరికీ.  ఏమైనా అడిగితే చెయ్యండి.. చేయ్యండి.. అనేదే కానీ తప్పులు దిద్దటం,  మెళుకువలు చెప్పటం చేసేది కాదు.
ఇదిలా ఉండగా ఒకరిద్దరు క్లాస్ కి రావటం తగ్గింది.  ఫోన్ చేస్తే ఏదో చెప్పే వాళ్ళు.  తరువాత తెలిసింది లత వాళ్ళ ఇంటికి వెళ్లి క్లాస్ తీసుకుంటుందని.  అయినా దాని గురించి అడగలేదు లతని.
 ఒకసారి లత ఊరు వెళ్ళా ల్సి వచ్చింది.
ఆ రోజు కమల ఆఫీస్ నుంచి తొందరగా వచ్చింది.  మాలతి రోజూ లాగే తలుపులు,  కిటికీలు తెరిచి అన్నీ రెడీగా ఉంచింది.
ఏంటి ఈ రోజు ఎవ్వరూ రాలేదు అని ఒక్కొక్కరికీ ఫోన్ చేశారు.
“ఈ రోజు లత గారు రామన్నారు కదండీ.  మళ్ళీ వారం నుంచి వస్తాము”… ఇదే జవాబు అందరి దగ్గరా.
కమలకి ఎక్కడ లేని కోపం వచ్చేసింది.  “మనం ఉన్నాం కదా.. చూసుకుంటామని వాళ్లకు చెప్పకుండా ఏకంగా రావద్దని చెప్పిందంటే ఎన్టీ లత ఉద్దేశం? నాకు ముందునుంచీ కొంత డౌటు గానే ఉంది… ” కమల అరిచినట్టే అంది.  మాలతి కూడా ” మనం ఇంత సపోర్ట్ ఇచ్చామని కృతజ్ఞత కూడా లేనట్టుంది తనకి. ”
“సరే నేను వెళ్ళొస్తా.  ఆవిడ ఊరినుంచి వచ్చాక ఎందుకైనా మంచిది..  ఓ మీటింగ్ పెట్టుకుందాం”అంటూ కమల బాగ్ తీసుకుని వెళ్ళిపోయింది.  వెళ్తూ వెళ్తూ ఇన్స్‌టిట్యూట్ నేమ్ ప్లేట్ పీకి పడేసింది.  మాలతి వైపు తిరిగి.. “ఇది నీ తప్పు.. తన ఇన్స్‌టిట్యూట్ పెరెందుకు పెట్టుకొమన్నావ్? అందుకే ఇది తన సొంతమనుకుంటుంది.  మనం వేరేది పెట్టాల్సింది. ”
వారం గడిచింది.  ఫోన్ రింగ్ అయితే “హెల్లో” మాలతి.
“లత వచ్చేసింది… సాయంత్రం ముగ్గురం కలుద్దాం” అటునుండి కమల.
వచ్చిన వాళ్ళకి స్నాక్స్,  స్ప్రైట్ ఇచ్చి ముభావంగా కూర్చుంది మాలతి.  “మీ ఇద్దరికీ తెచ్చాను” అంటూ బాగ్ తెరిచి వాళ్ళ ఊరి స్పెషల్ స్వీట్ ఇచ్చింది.  “థాంక్స్”.  ఇద్దరూ ఒకేసారి అన్నారు.
కుశల ప్రశ్నలు అయ్యాక కమల టాపిక్ ఎత్తింది.  ” ఎన్టీ లతా.. నువ్వు ఊరు వెళ్తే మేము క్లాస్ తీసుకునే వాళ్ళం కదా? వాళ్ళని రావద్దని ఎందుకు చెప్పావు” అని నిలదీసింది.
“అబ్బే… నేను అలా చెప్పలేదు. ఊరు వెళ్తున్నా అన్నాను అంతే.  వాళ్ళు రాకపోతే నా తప్పేముంది?” దాటేయబోయింది లత.
“అసలు నువ్వు ఊరు వెళ్తున్నట్టు మాఎదురుగా చెప్పలేదు.. అంటే పెర్సనల్గా చెప్పావనే కదా?” దొంగ దొరికావన్నట్టు చూసింది కమల.  మాలతి మౌనంగా వింటూ కూర్చుంది.
లతకి సమాధానం దొరకలేదు… సరికదా మాట మార్చబోయింది…
 “అసలు ఇది టీమ్ వర్క్. . . మరి నీ ఉద్దేశమేంటి ఇలా చెయ్యటంలో?” నిలదీసింది కమల.  అసలు ఇన్స్‌టిట్యూట్ పేరు కూడా వేరే పెడదాం… ముగ్గురికి నచ్చేటట్టు”
సరే… టాపిక్ ఎలాగో వచ్చింది.  ఇది నా ఇన్స్‌టిట్యూట్ పేరు మీద అయితేనే వస్తాను.  మళ్ళీ బాగ్ తెరిచి ” మన స్టూడెంట్ సుధ ఈ అమౌంట్ ఇచ్చింది.  నాకు వేరేగా ఇచ్చింది లెండి. ”
“అంటే ఎన్టీ? మరి ఇక్కడ అమౌంట్ మనం పంచుకుంటున్న మాట ఏంటి? మాలతీ,  నేను కొంత ఇన్వెస్ట్ చేసి ఫర్నీచర్ కొన్నాం కదా? నీకు హెల్ప్ లాగ,  మాకూ బాగుంటుందని ప్లాన్ చేశాం కదా?
“అది మీ ఇష్టం” అనేసి వెళ్ళిపోయింది.
“మనుష్యులు ఇంత అన్యాయంగా కూడా ఆలోచిస్తా రా?” మెల్లగా అంది మాలతి.
“మనమేమీ ఓడిపోకూడదు.  ట్రై చేసి కొత్త వాళ్ళని జాయిన్ చేసుకుని చెప్దాము.  మనకి ఎక్సపీరియన్స్ అలాగే వస్తుంది. ”
అనుకున్నట్టుగానే ఒక బి.  ఎఫ్.  ఏ.  అయిన అమ్మాయిని ట్యూటర్ గా పార్ట్ టైమ్ పెట్టుకుని “ఆర్ట్ క్లబ్” లో క్లాసులు నడిపించారు.  ఆ నోటా ఈ నోటా తెలిసి ఇప్పుడు కళకళలాడుతోంది ఇన్స్‌టిట్యూట్.
వేలు చూపిస్తే మండ మింగుదామనుకున్న వాళ్ళందరికీ ఇలాంటి పాఠాలే ఎదురవుతాయి. 
****
రచన – డా. లక్ష్మీ రాఘవ. 
శ్రావ్యకు చాలా సంతోషంగా వుంది. ఆ రోజు ఇన్నాళ్ళకి తన పుస్తకం పై సమీక్ష వచ్చింది. అదీ ఒక ప్రముఖ న్యూస్ పేపర్ ఆదివారం అనుబందంలో….
రెండు మూడు వారాలుగా ఆదివారం తెల్లారగానే ఆ ప్రముఖ న్యూస్ పేపర్ కోసం కాచుకునేది . ఎందుకంటే కొన్ని రోజులక్రితం ఆ పేపర్ కు సమీక్ష కొరకై తను రాసిన
కథా సంపుటిని పంపింది. అందుకే ఆదివారం రాగానే సమీక్ష వచ్చిందా? అని చూసేది. ఇన్నాళ్ళకి వచ్చింది.   అది చదివి ఇంకా సంతోషపడిపోయింది. సమీక్ష చాలా బాగా రాసారు. కొన్ని కథలను ప్రస్తావిస్తూ చాలా ప్రత్యేకమైన విధంగా రచయిత వీటిని రాసారని, పుస్తకం లో ప్రతి కథా చదివించేలా వుందని అందరూ తప్పక చదవాల్సిన పుస్తకం అని రాసారు.
శ్రావ్య ఏంతో ఉత్సాహంగా వంటింట్లోకి వెళ్లి గబా, గబా టిఫన్, లంచ్ లు తొందరగా  చేసేయ్యలన్న ఆతృత తో వుంది ఎందుకంటే మళ్ళీ సమీక్ష చూసి  ఫోనులు వస్తే జవాబు తీరికగా చెప్పాలి కదా…
భర్త రాజేష్ రాగానే కాఫీ ఇచ్చింది.  “ఏమిటో ఇవ్వాళ శ్రీమతి చాలా ఉత్సాహంగా వున్నారు”నవ్వుతూ అన్నాడు.
“ఒక్కసారి ఆదివారం అనుబంధం లో చూసి మళ్ళీ మాట్లాడండి” అంది విషయం చెప్పకుండా.
కాఫీ తీసుకుని రాజేష్ హాల్లోకి వెళ్లి న్యూస్ పేపర్ లో ఆదివారం మేగజైన్ చూసాడు. శ్రావ్య పుస్తక సమీక్ష చదివి వెంటనే వంటింట్లోకి వెళ్లి శ్రావ్యని దగ్గరగా తీసుకుంటూ “కంగ్రాట్స్ శ్రీమతిగారూ ..భలేవుంది సమీక్ష. తమరే గెలిచారు” అని  తన చెవులు పట్టుకున్నాడు..
“అలా రావాలి దారికి…చెబితే విన్నారా ? పోయినసారి ఎంత నష్టపోయాం. ఈసారి నేరుగా నాకే స్పందన ఎలా వుందో తెలుస్తుందిగా…” కొంటెగా అంది.
“ఒప్పుకుంటున్నాను శ్రీమతీ…” అని చెంపలు వేసుకుంటూ హాల్లోకి వెళ్ళాడు.
శ్రావ్య కుక్కర్ పెడుతూంటే ఫోను మ్రోగింది..గబుక్కున మొబైల్ అందుకుని
“హలో” అంది.
“మీ పుస్తక సమీక్ష ఇప్పుడే చదివాను. చాలా బాగుందండీ. టైటిల్ కూడా అద్బుతంగా వుంది. మీరు రాసిన పుస్తకాలు ఇంకా ఉన్నాయా మేడం గారు. మీ భావనలు కథల్లో బాగా వున్నట్టు వుంది కావున అన్నీ చదవాలని నా కోరిక. నా అడ్రెస్స్ పెడతాను ఒక పుస్తకం పెడతారా?”
ఆ మాటలకి ఉప్పొంగి పోయింది శ్రావ్య. ఇంత స్పందన కలుగాజేస్తుందా ఒక సమీక్ష.?? ఆలోచనలలో ఇంకా ఎన్నో పుస్తకాలు వేసేయ్యాలి అన్న ఉత్సాహం వచ్చేసింది.
అలా కొన్ని ఫోన్లు శ్రావ్య కు చెవులకింపుగా ఆకాశం లో తేలిపోయేలా చేసాయి.
గబగబా వంటింటి  పని ముగించింది. ఇంతలో మరో ఫోను!
“హలో అండీ..ఈ రోజు ఆదివారం మేగజైన్ లో మీ కథా సంపుటి గురించి వచ్చింది కదా ప్రతులకు అని మీ మొబైల్ నెంబరు ఇచ్చారు. సమీక్ష చాలా బాగుంది. నాకు ఒక పుస్తకం కావాలండీ “
“తప్పక పంపుతాను. మీరు మీ అడ్రెస్ ఈ మొబైల్ కు మేసేజ్ ఇవ్వండి..”
“మేడం, పేమెంట్ ఎలా? మీరు పుస్తకం వేల 150 రూపాయలు అని వుంది. అంతా పంపాలoటారా ?
“అవునండీ. ఇదే నెంబరుకు గూగుల్ పే చెయ్యాలి”
“సరేనండీ“
“మీ పేరు , వూరు చెప్పండి.”
“నేను మేసేజ్ చేస్తాను కదా” పెట్టేసాడు ఆయన. ఒక పేపర్ తీసుకుని కాల్ వచ్చిన నెంబర్లు రాసుకుంది శ్రావ్య. ఫోను మ్రోగింది
“హలో మేడం, సమీక్ష చూసి చేస్తున్నా, నాకు కావాలి పుస్తకం ఎలా?”
“మీరు మీ అడ్రెస్స్ ఈ నెంబరుకు మేసేజ్ చెయ్యండి. డబ్బు గూగల్ పే చెయ్యాలి”
“ముందు మీరు పంపండి. పుస్తకం వచ్చాక నేను డబ్బు పంపుతా…” శ్రావ్య కు మాటలు కరువైనాయి
“హలో మేడం. పుస్తకం కావాలి అని ఇందాక ఫోను చేసాను. మీరన్నట్టు google పే చేసాను. వెంటనే కొరియర్ చెయ్యండి” …..కోరియరా? అది ఎనబై రూపాయలు అవుతుంది బాబూ….అని చెప్పలేక పోయింది.
తరువాత వచ్చిన కాల్స్ ఇలా వున్నాయి.
“అమ్మా, మీ పుస్తకం మా సీనియర్ సిటిజన్స్ గ్రంధాలయానికి కావాలి. దయ చేసి మాకు ఒక ఫ్రీ కాఫీ కావాలి”
“అమ్మా నేను ఎక్కువ చదువుకోలేదు. అయినా కథలు చదవటం ఇష్టం .ఒక పుస్తకం నాకు పంపుతారా? అడ్రెస్ పెడతాను”
“అమ్మా నేనొక వేద పండితుడిని. నా వయసు 83 ఏళ్లు. మీ పుస్తకం శీర్షిక బాగుంది. ఒక్కటి ఉచితం గా పంపగలరా? అడ్రెస్ చేబుతాను రాసుకోండి. నాకు మెసేజ్ చెయ్యడానికి చెయ్యి వణుకు తుంది…” మాట్లాడకుండా అడ్రెస్ రాసుకుంది శ్రావ్య.
“మీ పుస్తకం కొరకు  గూగుల్ పే చేయడం రాదు కనుక నేను M.O చేస్తాను కొంచెం అడ్రెస్ ఇవ్వండి. “
“నా పేరు జానకి, ఈ రోజు మీ సమీక్ష తరువాత ఇచ్చిన ఫోను చూసి కాల్ చేస్తున్నాను. నాకు పెరాలిసిస్ వచ్చి నడిచే పరిస్థితి లేదు. మేము చాలా బీదవారం. మీకు ఫోను చేసి అడిగితె ఏదైనా సహాయం చేయగలరేమో అని ….” జవాబు చెప్పడం కష్టం అయ్యింది శ్రావ్యకు.
ఫోన్లలో మాట్లాడుతూనే బోజనాలు కూడా ముగించడం అయ్యింది. రాజేష్
“నేను కాస్సేపు పడుకుని వస్తాను నీకు ఎలాగూ ఫోన్లు వస్తూనే వున్నాయి కదా. వీలయితే కాస్త రెస్ట్ తీసుకో…” అని బెడ్ రూ౦ లోకి వెళ్ళాడు. ఆదివారం అతని రొటీన్ అదే.
ఫోన్లు ఇంకా కొన్ని వచ్చాయి. అందరి పేర్లు రాసుకు౦ది కాబట్టి ఎవరు డబ్బు పంపారు అన్నది. చూసుకుంటూ, బాంక్ మెసేజ్ కూడా చూసి ఒక పక్కగా రాసుకుంది.
ఐదు మంది మాత్రమే డబ్బు పంపారు. మిగిలిన వన్నీ వేస్ట్ కాల్సే.
అయినా ఓపికగా అందరికీ జవాబు చెప్పింది.
ఈ లిస్టు చూపితే రాజేష్ తప్పక ఏడిపిస్తాడు..
ఎందుకంటే…….
శ్రావ్య రాసిన మొదటి పుస్తకం సమీక్షలకు పంపినప్పుడు “ప్రతులకు పుస్తక కేంద్రాలు” అని రాసి పంపింది.  రెండు పుస్తక కేంద్రాలలో పుస్తకాలు ఇచ్చివున్నది కావున.
అప్పుడు మంచి సమీక్షలు వచ్చినా తన ఫోను నెంబరు ఇవ్వలేదు కాబట్టి ఫోన్లు రాలేదు.
అయినా సమీక్షలు బాగా వచ్చాయి కాబట్టి తన పుస్తకాలు అన్నీ అమ్ముడు పోయి ఉంటాయని, ఎంత వచ్చిందో చూసి డబ్బు సెటిల్ చేసుకోవచ్చని ఒక వారం తరువాత వారి దగ్గరకు వెళ్ళినప్పుడు వారి సమాధానం విని ఆశ్చర్య పోయింది.
“సమీక్షలు వచ్చినంత మాత్రాన అందరూ వచ్చి పుస్తకాలు కొనెయ్యరు మేడం. మీకు ఇది మొదటి పుస్తకం కాబట్టి ఆతృతగా వుంది. ఇంకా కొన్ని రోజులు చూసాక పుస్తకాలు అమ్ముడుపొతే మా పెర్సెంట్ తీసి మీకు చెక్ ఇస్తాము.” అన్నాడు మేమేజర్ .
ఒక్కసారిగా నీరసపడిపోయి షాపులో తన పుస్తకం ఎక్కడ ఉందా అని చూసింది. ఎక్కడా కనపడక పోయేసరికి “ఇక్కడ display లో నా పుస్తకం లేదే” అనింది.
“మీది మొదటి పుస్తకం కదా. కొత్త రచయితలవి  లోపల రూమ్ లో పెట్టాము. ఇక్కడ అందరూ పెద్ద పేరున్న రచయితలది పెడతాము.”
“అలా ఐయితే ఇక్కడకు వచ్చిన వారికి  మా పుస్తకాలు మీ దగ్గర వున్నాయని ఎలా తెలుస్తుంది ??” అన్నది గాబరాగా.
“కొద్దిగా ఖాళీ అవగానే పెడతాము మేడం. మీరు వర్రీ కాకండి. మీ పుస్తకాలు అమ్ముడుపొతే మేమే మీకు ఫోను చేబుతాము” అంటూన్న అతని సమాధానం తో మరీ నీరసపడిపోయింది శ్రావ్య.
అందుకే “రెండవ పుస్తకం నేరుగా నేనే అమ్ముతాను “అని వాదించింది రాజేష్ తో  ఎందుకంటే రాజేష్ “నీ ఫోను నెంబరు ఇస్తే చాలా న్యూసెన్స్, వద్దు “అని అన్నాడు.
అదీ సంగతి!
***.
ఇంతలో రాజేష్ లేచి వస్తే కాఫీ కలిపి తెచ్చింది ఇద్దరికీ. తాగుతూ “ఈసారి నీ నెంబరు ఇచ్చే ముచ్చట తీరింది కదా ఎన్ని ఫోన్లు వచ్చాయేమిటి ?” అడుగుతుంటే అన్నీ చెప్పడానికి సిగ్గు అనిపించి.
“బాగానే వచ్చాయి. కొంతమంది డబ్బుకూడా పంపారు. రేపు పుస్తకాలు లు పాక్ చేసి పంపాలి.” అంది వివరాలు ఇవ్వకుండా.
“పోన్లే, నీ ముచ్చట తీరింది కదా” అన్నాడు రాజేష్.
 రాత్రి పది గంటలకి మళ్ళీ మోగింది ఫోను.
 శ్రావ్య ఫోను తీసి”హలో” అనగానే పెట్టేసారు. మరో రెండుసార్లు అదే నెంబరుతో అలాగే  చేసేసరికి
“ఈ సారి నాకివ్వు, నే మాట్లాడతా” అన్నాడు రాజేష్. మూడోసారి రింగ్ అవగానే రాజేష్ తీసుకుని “హలో “ అనగానే ..పెట్టేసారు.
మళ్ళీ రాలేదు ఫోను. ఫోను నెంబరు దొరికితే ఇలా వాడుకునే ఆకతాయిలు కూడా వుంటారు అనిపించింది శ్రావ్యకు .
 కొద్దిగా పేరు వచ్చాక పుస్తకాలు బుక్ స్టోర్ లోనే బాగా అమ్ముడు పోతాయని తెలియని శ్రావ్యకు ఈ సారి మంచి అనుభవం అయ్యింది రెండవ పుస్తకం తోటే…..
ఏదైనా అనుభవంలోకి వస్తే కదా తెలిసేది!
ఏమైనా వచ్చిన కొన్ని ఫోన్లతో శ్రావ్య లోని రచయితకు ఒక కిక్కు వచ్చిందంటే అతిశయోక్తి కాదు.
*****>
రచన: కావ్య రాము
నీలవేణి. . . .  నీలవేణి. . . .  కాస్త టీ పెట్టు మా మిత్రులు వస్తున్నారు. . . .  అలా సరదాగా మిర్చి చేసి పెట్టు.  వాళ్ళకి నువ్వు చేసినవి అంటే మహా ఇష్టం. . .  అని అంటున్న భర్తతో అవునండి నేను చేసినవన్ని అందరికి నచ్చుతాయి. . .  కానీ మీకు మాత్రం నేనంటే పట్టే ఉండదు. . . .  నెల రోజుల నుండి ఓ పక్క మన అబ్బాయి వంశీ ఆన్లైన్ క్లాసులంటూ,  ఇంటర్వ్యూలంటూ ఆ గదిలో కూర్చొని బయటికి రాకపోతే సమయానికి అన్ని అక్కడికే అందివ్వడం, ఇటు పక్క వీణ బెడ్ రెస్ట్ కి అని పుట్టింటికి వచ్చి కాలు కదపక పడుకొని ఉంది దానికి నేనే చేయాలి. . .  ఆ పని భారం నా మీదే పడి వారం రోజుల నుండి ఒక పక్కన కాలు చేతి లాగేస్తుంది అన్నా కూడా సాయం చేసిన వాళ్ళు కాదు మీదికి అది చేయు ఇది చేయు అంటూ అన్ని కూర్చున్న చోటు నుండి ఆజ్ఞలు జారీ చేస్తారు.  నేను మనిషినే కదా యంత్రాన్ని కాదు కదా. . . . అంటూ ఎదురుప్రశ్నలు సందిస్తున్న నీలవేణిపై కమల్ నిప్పులు చెరగడం మొదలెట్టాడు. .
అంతలోపే కమల్ స్నేహితులు రావడంతో ఆ గొడవ ఆ క్షణం పాటు వాయిదా పడింది. . .  అయినా నీలవేణి తరవాత వచ్చే ఉప్పెనకి భయపడిపోతూనే వచ్చిన వాళ్లకు టీ, మిర్చి చేసి పెట్టింది. . వచ్చిన వాళ్లంతా లొట్టలేసుకుంటూ తిని నీలవేణి ని తెగమెచ్చుకొని కబుర్లు అయిపోయాక వెళ్లిపోయారు. . . .  అప్పుడే అసలు కథ మొదలైంది. . .
ఇదంతా బెడ్ పై విశ్రాంతి తీసుకుంటున్న వీణ గమనిస్తూనే ఉంది. . .  తను భయపడుతుంది తండ్రి చేసే రచ్చకు ఎవరు భారీ మూల్యం చెల్లించుకోవాలో అని. .
కమల్ తన స్నేహితులు అందరూ వెళ్ళిపోయాక ఒక రకమైన మొహం పెట్టి కుర్చీలో కూర్చొని. . .  తన జులుం విదిల్చాడు. . .
ఒసేయ్ నీలవేణి. . . . ఒసేయ్ ఇటు రావే అంటూ కోపంతో ఊగిపోతూ ఊగే ఉయ్యాలపై కూర్చొని పిలుస్తున్న కమల్ దగ్గరికి రానే వచ్చింది నీలవేణి. . . .
పిలిచారు. .  అని అంటున్న నీలతో. . . .
పిలవలేదు అరిచాను ఆ మట్టిబుర్రకి అర్థమే కాదు అనుకున్నాను. .  వినిపించను కూడా లేదా. . . ?? నీకు నా పనులు చేయడం బరువైపోయిందా ఈ వేళా. . .  కొడుకు కొడుకు అని వానికి సేవ చేయొచ్చు, బిడ్డ అని దానికి సేవ చేయొచ్చు. .  మొగుణ్ణి నేను ఒక్క పని చెప్తే నీకు చేదా. . . . . ??
అన్నాను కానీ చేసిపెట్టాను కదా మళ్ళీ గొడవ దేనికి. . . . ?? మళ్ళీ గొడవ అంటావెంటే. . . . . ?? అసలు నువ్వు ఏమనుకుంటున్నావ్. . .  నాకు మాత్రమే చేయాలి, నేను చెప్పినట్టే వినాలి. . .  నీ మాట నేనెందుకు వినాలి. . . నీతో నాకు అయింది ఏంటి, నన్నే అన్ని మాటలు అంటావా నేను అంటా. . కచ్చితంగా అంటా పడు. . .  నా కిందనే మీరంతా. . .  అంటూ తండ్రి గొడవచేస్తుండగా. .  వంశీ జరుగుతున్న క్లాసెస్ ని ఆపేసి బయటకు వచ్చి గొడవను ఆపే ప్రయత్నం చేసినా ఆగలేదు. . . సరికదా మీది మీదికి వస్తూ నీలవేణి ని కొట్టబోయాడు. . . .
అంతలో వీణ వచ్చి అడ్డుకుంటుండగా ఆ దెబ్బ వీణకి తాకి పడబోతుంటే వంశీ చెల్లెల్ని పట్టుకున్నాడు. . . .
నీలవేణికి కోపం ఆగలేదు. . . .
ఏంటయ్యా నువ్వు చేసింది మీదికి వస్తున్నావ్ ఎన్నడూ చెయ్యి ఎత్తనోనివి కొత్తగా ఏం పోయేకాలం వచ్చింది నీకు ఆడబిడ్డలపై చేయిచేసుకునే బుద్ది ఎక్కడిది. . .  ఆ పనికిమాలినోళ్ళను నలుగురిని వెంటేసుకు తిరుగుతూ లోపల ఉన్న మనిషి గుణాన్ని పూర్తిగా మర్చిపోయినట్టున్నావ్. . . .  అయినా పెళ్ళాం పనికి తప్ప దేనికి పనికి రాదా. . ?? దానికి రోగం రంది ఉండదా. . . . ?? నాకు నీలా రెండు చేతులేనయ్యా ఉన్నది. . .  ఎన్నెన్ని చేయను. .  అక్కడ ఉన్న గ్లాస్ ఇక్కడ కూడా పెట్టరు. . .  కనీసం చాతకాక పడుకుంటే అయ్యో నీలా అని అనని పాపపు జన్మ మీది. . . . అదే మీకు కాస్త నలతగా ఉంటే ప్రాణాలే పోయినంత పని చేసి మరీ మీ చుట్టూ చేయించుకుంటారు ఏం మనిషివి నువ్వు. . . .  కాస్త సాయపడు అన్న పాపానికి అంతెత్తున లేస్తున్నావ్ . . . అని లోపల ఉన్న బాధనంతా బయటకు కక్కి బిడ్డను చూసుకోవడంలో మునిగింది నీలవేణి. . . .
బిడ్డకు ఎంత తాకిందో అన్న బాధలేదు. . . .  కానీ నీలవేణి అలా మాట్లాడటం నచ్చని కమల్ కోపంతో అక్కడున్న వస్తువులు అన్ని పగులగొట్టి. . కోపంతో ముందు గదికి నడిచాడు. . . .
అంతలో వీణ భర్త వేణు నుండి వచ్చిన కాల్ ని లిఫ్ట్ చేసిన కమల్. .  అల్లుని మాటలకు కంగారుపడిపోయాడు. . . .  అల్లునికి నచ్చచెప్పబోయాడు వినలేదు. . .  పరుగుపరుగున వీణ దగ్గరికి వచ్చి అసలు విషయం చెప్పాడు. . .
వీణ ఒక్క మాట కూడా మాట్లాడకపోయేసరికి కమల్ తన అల్లున్ని బతిమాలి ఏదో మాట చెప్పి కాల్ చేసాడు. . .
ఏంటి వీణ ఏమైంది అల్లునితో ఎందుకు అలా మాట్లాడావ్. . .  అసలు ఏమైంది. . . అంటూ అడుగుతున్న కమల్ ని చూస్తే నీలవేణి కి కూడా కూతురు విషయంలో కంగారు పెరిగిపోయింది. .
గొడవ తాలూకు బాధ మనసులో ఉన్నా తండ్రితో మాట్లాడక తప్పలేదు వీణకి. . . .
అల్లునితో నేనే గోడవపెట్టుకున్నా. .  కాస్త బెడ్ రెస్ట్ అయిపోయేదాక ఇక్కడే ఉంటా అన్నాను. .  ఇప్పటికే అక్కడ చాకిరి చేసి చేసి నేను అనేదానికి ఏ మాత్రం విలువ ఇవ్వని ఆ ఇంట్లో బతుకున్నా. . .  తిన్నావా అని అడిగే నాథుడు లేడు. మీ అల్లుడు ఎప్పుడో రాత్రికి వచ్చి అలసిపోయి ఉంటారు. . ఆయనకు తీరిక ఎక్కడిది నన్ను అడగడానికి. . ఆయనకు ఇవేం పట్టి. . . ఇప్పటికే ఒకసారి అబార్షన్ అయ్యింది. . కనీసం ఈ బిడ్డనైనా కాపాడుకుంటా అంటూ ఏడ్చింది. . .  బిడ్డ ఏడవగానే తండ్రి కోపంతో వాళ్ళని అనడం మొదలెట్టాడు. . .  తప్పులేంచేవారు తమ తప్పులెరుగరు అన్నట్టు. . .
రోజంతా అంటూనే ఉన్నాడు కానీ సమస్యను ఎలా ఒక దరికి చేర్చాలో అని అర్థం కాలేదు. . .  ఆ మాటలు భరించలేక నీలవేణి చేతిలో ఉన్న బాసనలు ఒక్కసారిగా ఎత్తేసింది. . .  ఏంటీ ఈ పని అంటున్న కమల్ తో అల్లున్ని సముదాయించడం రాదు. . . .  ఎంతైనా నీ మేనల్లుడు కదా నీ బుద్ధులు రాక మంది గుణం వస్తదా నేనే పిచ్చిమాలోకాన్ని మీ గుణాలు తెల్వక నమ్ముతూ ఉంటా. . . .  నీలాంటోనికి నేను కాకుండా ఇంకొకతి వస్తే తెలిసేది. . . .  అయినా నిన్ను భరించేకంటే చావే శరణ్యం అనుకుంటది. . . .  నేను ఈ చాకిరీతో, నీ సాధింపులతో రేపో మాపో హరీమంటాను అప్పుడుగానీ తెలీదు నా విలువ నీకు. . .
పో పోవే ఎవడ్ని బెదిరిస్తున్నావ్. . .  లోకంలో నువ్వు ఒక్కదానివే ఉన్నవా ఎంతమంది పెళ్ళాలు చేస్తలేరు చాకిరీ మొగుళ్లకు. . . .  అయినా నిన్ను కట్టుకున్నాకే నా బతుకు ఇలా తగలడింది అని వాదులాడుకున్నారు. .
అవును మరి నేనొచ్చాకే కదా ఈ ఇల్లు ఇలా నిలబడింది. . !!?? అలాంటప్పుడు నన్నెందుకు ప్రతివిషయంలో అడుగుతూ ఉంటావు. . .  అలా గొడవపడి రోజంతా నీలవేణి , కమల్ లు ఎడమోహం, పెడమోహం గానే ఉన్నారు. . . రాత్రి బోజనాలయ్యాక అందరూ నిద్రలోకి జారుకున్నారు. . . . . 
                ******
కమల్ , నీలవేణి లు నిద్ర నటిస్తూ ఎవరిఆలోచనల్లో వాళ్ళు ఉన్నారు. . . .
కొన్ని గంటల తర్వాత అటువైపు తిరిగి పడుకున్న నీలవేణి ని మాట్లాడించే ప్రయత్నం చేసాడు కమల్. . .
నీలవేణి. . ! నీలవేణి. . . . !! అని భుజం తట్టి ఎన్నిసార్లు లేపినా లేవకపోవడంతో కంగారుఎక్కువైంది కమల్ కి. . .
అప్పటికే ఆమె ప్రాణం ఆనంతవాయువుల్లో కలిసిపోయింది. . .  కమల్ కి చల్లటి చెమటలు పట్టాయి.  ఒక్కసారిగా ఏం జరిగిందో అర్థం కాలేదు. .  గుండెని ఎవరో గట్టిగా పట్టుకొని ఉన్నంత నొప్పి. . .  కళ్ళ నుండి నీళ్లు అప్రయత్నంగా వస్తూనే ఉన్నాయి. . . .
నీలా లే. . !!?? అంటూ తడబడుతున్న గొంతుతో గట్టిగా అరిచేసరికి పక్కగదిలోనే పడుకొని ఉన్న వీణ వచ్చి పరిస్థితి అర్థమై తల్లిని పట్టుకొని ఏడ్చింది. . .  కొడుకు వంశీకి మరుసటిరోజున జాబ్ ఇంటర్వ్యూ ఉండడం మూలానా వేరేఊరికి వెళ్లడంతో కమల్ కి చేతులు కాళ్లు ఆడడం లేదు. . .
చూడు నాన్న. . .  ఇప్పుడు నీ కళ్ళు చల్లబడ్డాయా. . ?? అమ్మని నాకు ఊహ తెలిసినప్పటినుండి వేయించుకు తిన్నావ్. . . .  ఇప్పుడు సంతోషమా. . . . ?? నీ కాళ్ళకింది చెప్పులా చూశావ్. . . . !! ఇప్పుడు ఏమిలేని అభాగ్యులం అయ్యాం నాన్న. . . !! అయినా మీ మగవాళ్లకు ఇది ఏం అహం నాన్న నేను మగాన్ని నా కిందే భార్య అని. . . .
తను మీతో సమానంగా నడిచే సహధర్మచారిణిగానే ఈ ఇంట్లో అడుగుపెట్టింది కదా. . . ?? మగవాళ్ళు అయితే ఏమన్నా కిరిటాలు పెట్టాలా. . . ?? పుట్టిన దగ్గరనుండి అమ్మానాన్నల తోనే ఉండి వాళ్ళ ప్రేమను జీవితాంతం అనుభవిస్తూ ఉండే మీకంటే. . .
 అందరిని , అన్ని ఆశలని వదులుకొని తనకు ఏమాత్రం సంబంధం లేని ఇంటికి మూడుముళ్లబందం అన్న బంధానికి కట్టుబడి అత్తారింట అడుగుపెడుతుంది. . .  అయినా ఆ రోజు నుండి ఎవరు ఎగతాలిచేస్తారో తెల్వదు, ఎవరు అక్కున చేర్చుకుంటారో తెలీదు. .  ఎవరు మాటలతో చిత్రవధ చేస్తారో తెలీదు. . . ఏ కన్ను వంకరగా చూస్తుందో తెలీదు అయినా ఒక తోలుబొమ్మలా ఎప్పుడూ నవ్వుతూ ఉండాలి. . . .
పుట్టింట్లో మహారాణిలా అమ్మ ఆలనలో తన దగ్గరకే అన్ని రప్పించుకునే ఆమె భార్యలా ఇంటిల్లిపాదికి కాళ్ళకాడికి తీసుకెళ్లాలి. . .  కార్యేషుదాసి అంటే దాసీలా పడిఉండడమా మీ భర్తల మనసుల్లో. . . .
వేదమంత్రాలన్నింటిని వల్లిస్తూ మాట్లాడే మీరు కరణేషు మంత్రిలా ఆమె చెప్పేమాటలు మాత్రం పనికిరావు. . .  ఎందుకంటే భార్య అంటే బానిస అని మీ మెదళ్లలో రాసిపెట్టుకున్నారు కనుక. . . .  అనాదిగా రాసిన శాసనాలన్ని మగాళ్ల చేతిలో లికించబడ్డాయి కాబట్టి ఆడదాన్ని జీవితాన్ని అస్తవ్యస్తంగా చేసి అనగదొక్కి ధర్మం, త్యాగం, సహనం అనే అస్త్రాలను వదిలారు. . . .
ఒక విషయం చెప్పనా నాన్న. . . . ఆడవాళ్లకు మేధస్సు లేదు అని మీరు అనుకోవచ్చు కానీ మీ అహం మమ్మల్ని ఆహుతి చేసింది. . . .
అమ్మ కడుపులో నుండి మొదలవుతుంది ఆడబిడ్డ చదువు.  ఆడపిల్ల అనునిత్యం అన్ని నేర్చుకుంటూనే ఉంటుంది. . . నిజం చెప్పాలంటే మగవాళ్ళమన్న ఆలోచనతో చాలా పనులను తప్పించుకుతిరిగే వాళ్ళ కంటే ఆడవాళ్లుగా మేము ఎంతో మెరుగు. . .
దురదృష్టవశాత్తు స్వయంగా మేమే మిమ్మల్ని ఇలా తయారుచేస్తున్నాం. . . ఒరేయ్ నువ్వు మగాడివి ఆ పనులు చేస్తావా అనో. . !! ఒరేయ్ అది నీకు బానిస నీకంటే అది ఎప్పుడు ఎక్కువ కాదు అనో. . . .  !! కానీ ఒక్కటి మర్చిపోతున్నాం జీవితకాలమంతా మమ్మల్ని ఆధారం చేసుకొనే మీ మనుగడ కొనసాగుతుంది అని. . . .  భార్యాభర్తల మధ్య బంధం బతికున్నంత వరకు ఒకరినొకరు కష్టమైనా ఇష్టంతో భరించుకుంటూ ఇద్దరికిద్దరు భరోసా ఇచ్చుకోవడమే నువ్వు ఏ రోజు ఇచ్చావ్ నాన్న అమ్మకి. . . .  కానీ అనుక్షణం అమ్మ నీకు భరోసా ఇస్తూనే ఉంది ఆ విషయం కూడా నీకు లోకువే. . . . అందుకే అమ్మని అలుసుగా చూస్తావ్. . .
ఇప్పుడు ఏం సాదించావ్ నాన్న. . . .  ఇంటికి ఆధారమైన అమ్మ ఇలా నిర్జీవంగా పడి ఉంది. .  ఉన్నన్నాళ్లు ఆమెని ఒక మనిషిలా కూడా చూడలేదు. . ఎన్నో రోజులనుండి వస్తున్న నొప్పిగురించి చెబుతున్నా నిర్లక్ష్యం చేశావ్. . . .   ఎలా నాన్న అమ్మ లేకుండా. . . .  నాకు అమ్మ కావాలి అంటూ బోరున ఏడుస్తున్న వీణని,  అలానే పడుకొని ఉన్న నీలవేణి ని చూసి కమల్ ఒక్కసారిగా కుప్పకూలిపోయాడు. . .
నీలా. . . .  !! నీలా. . . !! నీలా నువ్వు. . . .  నువ్వు. . . .  నిజంగా నన్నొదిలిపోయావా. . .  ?? నన్ను ఈ చీకట్లో తోసి నువ్వు మాత్రం ఆ వెలుగును చేరుకొని అక్కడినుండి చూస్తూ నవ్వుతున్నావా. . . ?? ఇక రోజు నా బద్దకాన్ని నిద్రలేపే నీ బుద్ధిమాటలు ఉండవు. . .  అడగకుండానే నాలోని అంతర్యాన్ని ఎరిగి అన్ని అందించే ఆ చేతులు ఇప్పుడు దూరంగా నేను ఒంటరిగా అయ్యేలా చేసింది. . .  మనకెప్పుడు ఉండే గొడవలే కదా. . .  ఈ మాత్రానికి నాపై అలిగి వెళ్ళిపోతే నీమీదే బతికే ఈ ప్రాణానికి దిక్కెవరు. . . ?? పైసా పైసా కూడబెట్టి నీ చేతికిస్తే నువ్వు నీకు చాతనైనంతలో అల్లికలు చేసి సంపాదించిన వాటితోనే కదా ఈ ఇల్లు కట్టింది. .  నువ్వులేకుండా నేనెక్కడ నీలవేణి. . . . .  నాతో పాటుగా ప్రేమ అడుగులు వేసిన నిన్ను సంసారం అనే బంధానికి తీసుకొచ్చి నిన్ను పట్టించుకోకుండా నడిసంద్రంలో ముంచాను. .  అదే నా విజయం అనుకోని గొప్పలకు పోయాను. . .  ప్రేమించినప్పుడు నీగురించి పడ్డ తపన పెళ్లయ్యాక  వదిలేసాను. . .  నువ్వు ఎన్నిసార్లు నాతో మొరపెట్టుకున్నా పెళ్ళాం అనే పదానికి అర్థం పనిమనిషే.  పనులకు,  పడకగదికి తప్ప దేనికి పనికిరాదని నూరిపోసిన సిద్ధాంతాలను నింపుకున్న నరరూపరాక్షసునిలా మారిపోయాను. . .
నీ విలువ తెలుసుకోలేని వెర్రిబాబులోడిని. . . .  నీతోనే నా జీవితం, నాబ్రతుకు కి అర్థం అనే విషయం మరిచిన అవివేకిని. . . రోజంతా ఎన్ని ఉన్నా నాకళ్లముందు మెదిలే నిన్ను చూస్తే నా గుండె కి ధైర్యం. . .  గొడవ అయినా,  గారాలు పోయినా నువ్వు నా దానివే కదా అన్న ధీమా ఎందుకో ఇప్పుడు మాయమైపోయింది నీలా. . . .  ఇక నువ్వు రావని ఈ చివరి క్షణంలో నా గుండెకి తెల్సిందేమో. . . . ??
బయట పరిచయాలు ఎక్కువై వేరేవాళ్ళ భార్యలు చేసే చేష్టలు విని నువ్వు కూడా అంతే అన్న అర్థంలేని అనుమానాలతో నిన్ను హింసిస్తూ వచ్చాను కానీ అది నాకు నేనే వేసుకున్న శిక్ష అని గ్రహించేసరికి నా ఇంటి గృహిణి నా చేదాటిపోయింది. . . . .  నువ్వులేని మేము అమ్మ లేని అనాథలుగా ఐపోతాం. . .
నీ గొప్పతనం తెలుసుకోలేని గర్విష్టిగా మారి గత కాలపు గుర్తులన్ని మరిచి నీ మనసును గాయం చేసాను. . . .  నన్ను మన్నించకు నీలా నువ్వు లేచి వచ్చి నీ పగను తీర్చుకో. . .  అంతేకాని ఇలా ఒక్కసారిగా నన్ను సుడిగుండంలో ముంచేయకు. . . .
 నీలా. . .  !!నీకు తెలుసా మొన్న కరీం కనిపించి తన భార్య సుల్తానా కు కూడా నీలానే ఒక పక్క నొప్పి అంటే దవాఖాన కి తీసుకెళ్తే గుండె నొప్పి అన్నారట వెంటనే ఆపరేషన్ చేపించారట. . .  ఎన్నేళ్ళ స్నేహం మాది. . .  ఏం మాయరోగం వచ్చిందో చిన్న మాటకు అదే అహం అడ్డొచ్చి దూరం చేసుకున్నా వాణ్ణి. . . సుల్తానా గురించి చెప్పినప్పుడు కూడా నేను పట్టించుకోలేదు. . .  ఆ పరిస్థితే నీకు వచ్చిందేమో. . . . ??? నేను నిన్ను పట్టించుకోవడమే మానేసాను. . .  ఒకవేళ చెల్లెలు ఎలా ఉందిరా అని అడిగితే ఏం చెప్పను నా భార్యను నేనే పొట్టన పెట్టుకున్నా అనా. . .  నా ఇంట్లో దీపాన్ని నేనే ఆర్పి చీకటి చేసుకున్నా అనా. . . . !! నీలా. . .  వాడికి నా మొహం ఎలా చూపించను. . .  వాడే కదా మన ప్రేమని పెద్దవాళ్ళ దాకా తీసుకొచ్చి పెళ్లి జరిపించింది. . .  అన్నయ్య అన్నయ్య అంటూ ఎంతో ప్రేమ చూపించే చెల్లె లేదంటే. . . .  !!?నేను చేసిన తప్పుని నన్ను జీవితంలో క్షమించడు. . .
లే నీలా నేను ఎప్పుడు నిన్ను ఏమి అనను నా ప్రాణాన్ని నేనే తీసుకున్నట్టుగా ఉంది. .  ఇన్నాళ్లుగా అంతెత్తున కూర్చొని శాసించిన నేను నిర్జీవంగా పడి ఉన్న నిన్ను చూడగానే అథఃపాతాళంలోకి వెళ్లినట్టుగా ఉంది. . .  అంటూ నీలవేణి ని తన గుండెలకు అదిమిపట్టుకొని గట్టిగా ఏడుస్తున్నాడు నీలా నీలా అంటూ. . . .  
                ********
నాన్న. . . !! నాన్న. . . !! అంటూ గట్టిగా పట్టుకొని లేపుతున్న వీణ మాటలు వినబడి ఒక్కసారిగా కళ్ళు తెరిచాడు కమల్. . . .
ఒక్కసారి ఇల్లంతా కలియచూసాడు. . . .  నీలవేణి ఎక్కడా కనబడలేదు. . . .
అయ్యో అయ్యో నీలా నే లేకుండానే నిన్ను పంపేసారా అంటూ బోరున ఏడుస్తున్న కమల్ తో. . . .
నాన్న. . . .  ఏంటి ఏమైంది అలా ఏడుస్తున్నారు. . .  అని అడుగుతుండగా. . . .  వీణ మన అమ్మ ఇక మనకు లేదు అంటుండగా. . .
అవేం పిచ్చిమాటలు నాన్న. .  ఏమన్నా కలగన్నారా. . . . ??? ముందు ఈ నీళ్లు తాగి తెరుకోండి అనగానే కళ్ళు తెరచి పరీక్షగా చూసాడు. . . .
ఇల్లంతా శోభాయమానంగా వెలుగుతూ దూపదీపాలతో కళకళలాడుతూ ఉంది. . . .  ఒక్కసారి గట్టిగా ఊపిరిపీల్చుకున్నాడు కమల్. . .
పసుపురంగు చీరలో నుదుటిన రూపాయంత ఎర్రటి సిందూరంతో ముక్కెరతో అమ్మవారిలా కన్పించింది నీలవేణి. . . .  ఆ చంద్రబింబం వంటి మోము చూడగానే మనసు స్థిమితపడింది. .  వెంటనే నీలవేణి దగ్గరికి పరుగున వెళ్లి గట్టిగా కౌగిలించుకుని ఏడవడం మొదలుపెట్టాడు. . . .
నీలవేణి నోటమాట రాక అలానే నిల్చుండిపోయింది. . . .
కొన్ని క్షణాలు అలానే ఉండిపోయాక వచ్చి కుర్చీలో కూర్చున్నాడు. . .  నీలా నన్ను మన్నించు నిన్ను చాలా కష్టపెట్టాను. .  నువ్వు నాతో లేవన్న కలనే నేను భరించలేకపోయాను. . .  నా పిచ్చితనంతోటి నిన్న మూర్ఖంగా ప్రవర్తించాను. . . .
 ఈ క్షణమే నిన్ను డాక్టర్ దగ్గరికి తీసుకెళ్తాను. . . నీకు ఏమన్నా అయితే మేము ఊహించుకోలేం, నిన్ను నిర్లక్ష్యం చేసినందుకు నాపై నాకే కోపం వస్తుంది. . . .
అదేంటి అండి నాకేమైంది బానే ఉన్నా కదా. . . !! వేడినీళ్ల కాపడం పెడితే సరిపోద్ది మీరేం కంగారు పడకండి అని సమాధానపరుస్తుండగా అయినా నీలా మనం వెంటనే వెళ్ళాలి పద అంటూ చేయి పట్టుకొని బయటకు తీసుకెళ్తుండగా గుమ్మం పరదా వెనక ఎవరో కన్పించినట్టు అన్పించి చూస్తే అల్లుడు వేణు. . . .  వీణ కోసం వచ్చాడు. . .  తన తప్పు తెలుసుకొని వీణని క్షమాపణ అడగడానికి. . .
ఉదయం గుడికి వెళ్లిన నీలవేణి అల్లున్ని రమ్మని సర్దిచెప్పి తీసుకొచ్చింది అని అర్థమై భార్య గొప్పతనానికి,  ఆలోచనను మెచ్చుకోకుండా ఉండలేకపోయాడు. . . .  అలా వీణ, వేణులు ఒకరినొకరు క్షమాపణలు చెప్పుకొని కలిసిపోవడం చూసి సంతోషపడ్డారు నీలా దంపతులు. . . .  అప్పుడే కొడుకు వంశీ నుండి ఉద్యోగంలో సెలెక్ట్ అయ్యాను అన్న శుభవార్త విని కమల్, నీలవేణిలు ఇంకా ఆనందంతో మురిసిపోయారు. . .  ఇదంతా నా భార్య నీల పెంపకం వల్లనే సాధ్యం అయ్యింది అని, కాదు కాదు మీ క్రమశిక్షణ వల్లనే అని నీల కమల్ ను పొగడడం మొదలుపెట్టడం చూసి లేదు నీలా నీవల్లే ఈ ఇల్లు పొదరిల్లుగా ఒద్దికగా ఉంది. .  నాలాంటి వాణ్ణి మార్చుకుంది కూడా నీకున్న సహనగుణమే. . . . నువ్వు నాలో సగానివి, నా సహవాసినివి అని అంటున్న కమల్ ని చూస్తూ ఇది కలనా, నిజమా అనుకుంటూ అమాయకంతో కూడిన ఆశ్చర్యంతో ఆనందపడింది నీలవేణి ఈ కొన్ని క్షణాలు అయినా తన భర్త తన కోసం ఆరాటపడుతున్నాడు అని(ఏమో మరుక్షణమే మళ్ళీ మొదటిలా మారచ్చు కదా మగబుద్ది మనం చెప్పలేం మరీ. . . . 
