రచన: రామలక్ష్మి కొంపెల్ల
–
కర్నాటక సంగీతంలో ఉన్న రాగాలు ఎంతో మధురంగా ఉంటాయి. సరిగమపదని ఏడు స్వరాలే అయినా వాటిల్లోంచి మన సంగీత కర్తలు ఎన్నో మధురమైన రాగాలు కనిపెట్టి, వాటిల్లో ఎన్నో భక్తి గీతాలను, కీర్తనలను సమకూర్చారు.
రాగమాలిక అంటే? రాగాలతో అల్లిన ఒక దండ. రెండు లేక అంతకన్నా ఎక్కువ రాగాలు ఉపయోగించి చేసే రచనను రాగమాలిక అంటారు. ఒకే రకం పువ్వులతో కట్టే మాల కంటే, రకరకాల పువ్వులతో కట్టే కదంబమాల ఎలా అయితే చాలా ఆకర్షణీయంగా ఉంటుందో, సంగీతంలో రాగమాలికా రచనలు కూడా ప్రత్యేక శోభతో అలరారుతాయి. శ్రోతలకు కర్ణపేయంగా ఉంటాయి.
కర్ణాటక సంగీతంలో, ఈ రాగమాలికలకు చాలా ప్రత్యేక స్థానం ఉంది. గీతాలు, స్వరజతులు, వర్ణాలు, కృతులు మొదలైన సంగీత రచనా రూపాలు అనేకం ఉన్నాయి కర్ణాటక సంగీతంలో. రాగమాలికలను అన్ని రచనా రూపాలలో చేసిన వాగ్గేయకారులు మనకు ఎందరో ఉన్నారు. రామస్వామి దీక్షితులు, ముత్తుస్వామి దీక్షితులు, పట్నం సుబ్రహ్మణ్య అయ్యర్, మహా వైద్యనాథ అయ్యర్, స్వాతి తిరునాళ్ వంటి వారు  వీరిలో ప్రముఖులు.
ఇప్పుడు మనం వివిధ సంగీత రచనల్లో, రాగ మాలికలు చేసిన వైనం చూద్దాం.
గీతం:
గీతం లోని అంగాలను ఖండికలు అంటారు. ఉదాహరణకు మొట్టమొదట మనం నేర్చుకునే పిళ్ళారి గీతం ‘శ్రీ గణనాథ, సిందూర వర్ణ’ తీసుకుంటే, ఇది మూడు ఖండికలుగా చేయబడిన రచన.
మూడు ఖండికల ధాతు రచన (స్వరం) ఒకటే. మాతు (సాహిత్యం) రచన మాత్రమే మారుతుంది.
గీతాలలో అనేక రకాలు ఉన్నాయి.
1. పిళ్ళారి గీతాలు
2. ఘనరాగ గీతాలు
3. లక్షణ గీతాలు
ఇవి రచించిన వారిలో ప్రముఖులు – శ్రీ పురందర దాసు, పైడాల గురుమూర్తి శాస్త్రి మొదలైనవారు.
అయితే, గీతాలకు తలమానికమైన ఒక రాగమాలికా గీతాన్ని రచించిన శ్రీ మహా వైద్యనాథ అయ్యర్ గురించి ఎంత చెప్పినా తక్కువే. ఈ రాగమాలికా గీతం 72 మేళకర్త రాగాలతో చేయబడ్డ అతి పెద్ద గీతం. వివరాలలోకి వెళ్తే, ఈ గీతం రచించిన మహా వైద్యనాథ అయ్యర్, జీవించిన కాలం క్రీ. శ. 1844-1892. చిన్నవయసు లోనే, సంగీతంలో గొప్ప ప్రతిభను ప్రదర్శించిన గొప్ప వాగ్గేయకారులు. పల్లవి గానం అత్యంత క్లిష్టమైన ‘సింహనందన’ వంటి తాళాలలో చేసిన విద్వాంసులు మహా వైద్యనాథ అయ్యర్.
వీరు రచించిన గీతాన్ని ‘72 మేళ రాగమాలిక’ అంటారు. ఈ రచన గురించిన కొన్ని ముఖ్యమైన, ఆసక్తికరమైన అంశాలు –
1.   ఇది పూర్తిగా సంస్కృత రచన.
2. తిరువారూర్ లోని ప్రణతార్తిహరుడిగా పిలువబడే, పరమేశ్వరుడిని స్తుతిస్తూ చేయబడ్డ  రచన.
3. ముందుగా పల్లవి శ్రీరాగంలో ‘ప్రణతార్తి హరా ప్రభో పురారే’, అంటూ మొదలై, ఒక చిట్ట   స్వరం, మరియు కొన్ని అందమైన జతి స్వరాలతో పల్లవి పూర్తి అవుతుంది.
4. తర్వాత మొదటి మేళకర్త కనకాంగి రాగంతో మొదటి చరణం ప్రారంభం అవుతుంది.
5. 72 మేళకర్త రాగాలకు సంబంధించిన 72 చరణాలు ఈ రచనలో ఉంటాయి.
6. ఏ రాగానికి సంబంధించిన చరణం అదే రాగంలో ఉంటుంది.
7. వీరు ఉపయోగించిన రాగాల పేర్లు గోవిందాచార్యుల మేళకర్త పట్టికలోనివి. (వెంకటమఖిగారి అసంపూర్ణ మేళకర్త పట్టికలో పేర్లు కనకాంబరి ఫేనద్యుతి ఆదిగా వేరే ఉంది).
8. ప్రతీ చరణంలో ఆయా రాగానికి సంబంధించిన రాగముద్రను అందంగా ఇమడ్చడం అన్నది,   మహా వైద్యనాథ అయ్యర్ గారి ప్రతిభకు గీటురాయి.
9. ప్రతీ చరణం చివర చిట్టస్వరం కూడా రచింపబడ్డ వైనం అసాధారణం. ఈ చిట్టస్వరం రెండు   ఆ వృతాలలో ఉంటుంది. ఒకటిన్నర ఆవృతం ఏ రాగ చరణం పాడుతున్నామో అందులో ఉండి, అర ఆవృతం తర్వాతి చరణానికి సంబంధించిన రాగంలో ఉంటుంది. ఇది మనం తర్వాతి రాగం సులభంగా అందుకోవడంలో ఉపకరిస్తుంది.
10. రచన మొత్తం ఆదితాళంలో ఉంటుంది.
11. మేళకర్త రాగాలు 12 చక్రాలుగా విభజించబడి ఉండడం వల్ల, ప్రతీ చక్రం పూర్తి కాగానే ఒకసారి పల్లవి పాడి, తర్వాతి చక్రం మొదలు పెట్టడం జరుగుతుంది.
12. అతి పెద్దదైన ఈ రచనను సాధారణంగా, సభాగానంగా చెయ్యడం అరుదు. ఒకవేళ చేసినా,    ఒక చక్రం లోని 6 రాగాలు మాత్రమే పాడడం జరుగుతుంది.
కొందరు విద్వాంసులు ఈ రచనను, తమ విద్యార్థులకు నేర్పించే విధంగా చేసిన వీడియోలు యూట్యూబ్ వంటి సాంఘిక మాధ్యమాల్లో మనకు లభ్యం అవుతున్నాయి. ఇందులో ప్రముఖంగా మనం, విదుషి Dr. R. వేదవల్లి గారు చేసిన వీడియోలు చెప్పుకోవచ్చు.
అలాగే మొత్తం రాగమాలికను రెండు భాగాలుగా విభజించి పాడి యూట్యూబ్ వీడియోలుగా అందించిన యువ విదుషి వారిజశ్రీ వేణుగోపాల్ నిజంగా అభినందనీయురాలు.


ఇంకొన్ని రచనా రూపాలలో రాగమాలికల గురించి వచ్చే సంచికలో తెలుసుకుందాం.
***
రచన: సి.హెచ్.ప్రతాప్
 
 
దానంలో కర్ణుడి ఖ్యాతి జగద్విఖ్యాతం. నభూతో నభవిష్యతి అన్న చందాన అతని దాన ప్రస్థానం సాగింది. జన్మత: సహజ కవచకుండాలతో జన్మించిన కర్ణుడి వల్ల తన కుమారుడు అర్జునుడికి ఎప్పటికైనా ముప్పు తప్పదని గ్రహించిన ఇంద్రుడు ఒక కపట ఉపాయం ఆలోచించి పేద బ్రాహ్మణుడి రూపంలో వచ్చి కవచకుండలాలను దానంగా కోరాడు. ఇలాంటి మోసమేదో జరుగుతుందని ముందుగానే ఊహించిన సూర్యుడు. దేవేంద్రుడు బ్రాహ్మణ రూపంలో వచ్చి నీ కవచకుండలాలు ఇవ్వమని అడుగుతాడు. వాటిని మాత్రం ఇవ్వకని తన కుమారుణ్ని ముందుగానే హెచ్చరించాడు. కానీ సహజ దానశీల కర్ణుడు తన ప్రత్యర్థి అర్జునుడికి మేలు జరుగుతుందని తెలిసినా వాటిని కోసి దానంగా ఇచ్చాడు. అందుకే కర్ణుడి మరణం సాధ్యమయ్యింది.
మహాభారతం 17 వరో యుద్ధం ముగిసింది. అర్జునుడు వేసిన దివ్యాస్తాల కారణంగా కర్ణుడు రక్తసిక్తమై యుద్ధభూమిలో అచేతనంగా పడి వున్నాడు. పాండవులు విజయోత్సవాలు జరుపుకుంటున్నారు. అయితే కర్ణుడి స్థితి చూసిన శ్రీకృష్ణుడు మాత్రం చింతామనస్కుడై వున్నాడు. కారణమేమిటని అడిగాడు అర్జునుడు.
కర్ణుడు అంతటి మహా దానశీలి, వితరనయోగి ఈ భూమండలంలోనే ఇప్పటివరకు రాలేదు, ఇక రాబోడు కూడా అని అతని గుణగణాలను శ్లాఘించాడు కృష్ణుడు.
ఆ మాటలు అర్జునుడికేమాత్రం రుచించలేదు. తన శత్రువును అమితంగా పొగుడుతున్న కృష్ణుడివైపు చికాకుగా చూసాడు.
అర్జునుడి అంతరంగం కృష్ణుడికి అర్ధమయ్యింది. నాతో రా అని తాను ఒక విప్రుని వేషం ధరించి యుద్ధ భూమికి అర్జునుడితో వెళ్ళాడు శ్రీకృష్ణుడు.
అర్జునుడిని దూరంగా నిల్చోమని చెప్పి తాను కర్ణుడి దగ్గరకు వెళ్ళి నమస్కరించి” అపర దానశీలి అయిన మీకు నమస్సుమాంజలూ” అని పలకరించాడు.
ప్రాణాలు పోయే బాధలో విలవిల్లాడుతున్నాడు కర్ణుడు. అయినా లేని ఓపిక తెచ్చుకొని” ఎవరు మహాత్మా మీరు, ఏం కావాలి” అని అడిగాడు.
” నేను కటిక దారిద్ర్యంలో వున్నాను. ఈ స్థితి నుండి బయటపడేందుకు కొంచెం బంగారం దానం కావాలి” అని కన్నాడు శ్రీకృష్ణుడు.
ఆ కోరికకు కొంచెం సేపు ఆలోచించాడు కర్ణుడు. చివరకు తన నోట్లో ఒక బంగారపు పన్ను వుందన్న సంగతి గుర్తు కొచ్చి “విప్ర మహాశయా, నా నోట్లో వున్న బంగారపు పన్నును మీరు నిరభ్యంతరంగా తీసుకోవచ్చు” అని నోరు తెరిచారు.
విప్రులకు ఒకరి నోట్లో చేయి పెట్టడం నిషిధం.
కావున ఆ పని చెయ్యలేనని జవాబిచ్చాడు కృష్ణుడు.
కాస్త సందిగ్ధంలో పడిన కర్ణుడు పక్కనే వున్న ఒక రాయిని తీసి పన్నును పగులకొట్టి బయటకు తీసి కృష్ణుడుకి అందివ్వబోయాడు.
రక్తసిక్తమైన వస్తువులను దానంగా స్వీకరించడం విప్రులకు తగదు అని తిరిగి తిరస్కరించాడు కృష్ణుడు. పైగా దానం ఇవ్వలేకపోతే ఆ మాటే చెప్పు, నేను వెళ్ళిపోతాను అని తొందర పెట్టాడు.
“అమ్మమ్మ, ఎంతమాట, ఈ బొందిలో ప్రాణం వుండగా నేను దానం ఇవ్వలేనన్న మాట నా నుండి వెలువడదు” అని కర్ణుడు తన అమ్ములపొది నుండి ఒక బాణం తీసి వింటికి సంధించి నేలలోకి కొట్టాడు.
మరుక్షణం నేల నుండి జలధార పైకి చివ్వున చిమ్మింది. ఆ నీటిలో  పన్నును శుభ్రం చేసి, దానిని తన కుడి చేతితో అందుకొని శ్రీకృష్ణుడికి అందించి నమస్కరించాడు కర్ణుడు.
కర్ణుడి   పరాక్రమానికి, శూరత్వానికి, దానశీలతకు ఎంతో సంతోషించిన కృష్ణుడు విప్ర రూపం త్యజించి తన అసలు రూపాన్ని ప్రదర్శించాడు. ” నీకేం వరం కావాలో కోరుకో” అని కర్ణుడిని అడిగాడు.
” మహాత్మా, ప్రాణాలు వదిలే ఈ ఆఖరి క్షణంలో భగవానుడు నా చెంత ఉండడం నా జన్మ జన్మల అదృష్టం. ఇంతకంటే నాకు ఇంకేమీ వరం వద్దు.” అని శ్రీకృష్ణుడికి చేతులు జోడించగా అతని ప్రాణాలు అనంత వాయువుల్లో కలిసి పోయాయి.
కర్ణుడి దానశీలతకు అర్జునుడు జోహార్లు అర్పించక తప్పలేదు.
 
రచన: … చంద్రప్రతాప్ కంతేటి
విపుల / చతుర పూర్వసంపాదకులు
Ph: 80081 43507

నా వృత్తిలో భాగంగా దేశ దేశాల కథలు, మన దేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో… రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి. . ప్రాతఃస్మరణీయ శక్తి!
ఎందరో రచయితలు. . అయితే కొందరే మహానుభావులు! వారికి పాదాభివందనాలు!!
పూజ
ఏడుపదుల దీపా కౌల్ తన గదిలో చాలా దిగులుగా కూర్చుని ఉంది. కొడుకులు, కోడళ్ళు ఎవరూ తన మాట వినిపించుకోవడం లేదు. ఆఖరికి బొడ్డూడని మనవడు, మనవరాలు కూడా! ఎవరి పట్టుదలలో వారు ఉన్నారు.
వాళ్ల తప్పు మాత్రం ఏముందిలే?
అప్పటికే పెద్ద కొడుకు సందీప్ పై అంతస్తులోని తన గదికి వచ్చి చెప్పి వెళ్ళాడు.
“అమ్మా ఈ ఇల్లు అమ్మేశాం. కొనుక్కున్నవాళ్లు ఒక వారంలో వచ్చి ఇందులో చేరతారట. ఈ లోగా మనం దీన్ని ఖాళీ చేయాలి. గురువారం వెళదామని మేము అందరం అనుకుంటున్నాం..”
దీప కళ్ళు తుడుచుకుంటూ అంది.
“ఇల్లు అమ్మడం ఏంటి నాయనా. ఇది మీ నాన్నగారు, నేను చెమటోడ్చి మరీ కట్టుకున్న ఇల్లు! మీ అందరూ ఇక్కడే పుట్టారు.. మీ పెళ్లిళ్లు కూడా ఇక్కడే అయ్యాయి. మీ పిల్లలు కూడా ఇక్కడే పుట్టారు అలాంటి ఇంటిని అమ్మేశాను అంటావేంటి? ఈ వయసులో అమ్మను బాధ పెట్టడం మీకు భావ్యంగా ఉందా?”
ఎప్పుడొచ్చిందో ఏమో పెద్ద కోడలు వెంటనే అందుకుంది.
“అత్తయ్యగారూ ఇల్లు అమ్మడం మాకు మాత్రం సంతోషమా? పరిస్థితులు అలా తగలడ్డాయి. ఈ ఇల్లు అంటే మీ లాగానే
మా అందరికీ కూడా చాలా ఇష్టం. కానీ ఏం చేయగలం? ఎవ్వరూ ఏం చేయలేని దుస్థితి.. దయచేసి మీ అబ్బాయి
చెప్పినట్టు మీరు శారీరకంగా మానసికంగా సిద్ధపడాలి” దీప నిట్టూర్చింది..
ఆ ఇల్లు కట్టించినప్పుడు తాము పడ్డ ఆర్థిక ఇబ్బందులు, ఎదుర్కొన్న సమస్యలు కళ్ళ ముందు సినిమా రీలుగా తిరిగాయి. అప్పు ఇవ్వడానికి బ్యాంకు మేనేజర్ ఎంతో సతాయించాడు. బ్యాంకు చుట్టూ తిరిగి తిరిగి కాళ్లు అరిగిపోయాయి ఇద్దరికీ.
“నానమ్మా! కొత్త ఊరు వెళ్ళిపోతున్నాం.. నీకు హ్యాపీగా ఉందా? మాకైతే చాలా హ్యాపీగా ఉంది” అంటూ మనవడు మనవరాలు వచ్చి సంబరంగా అడుగుతుంటే మనసు మూగగా రోదించింది.
చిన్న కొడుకు కూడా నిన్న “అమ్మా ఇంకా మూడు రోజులు మాత్రమే ఉంది. మీరు దిగులు పడకండి. తొందరగా సామాను సర్దుకోవాలి. అన్నయ్య లారీ కూడా మాట్లాడాడు. అన్ని సామాన్లు డ్యామేజ్ కాకుండా జాగ్రత్తగా కొత్త ఇంటికి చేరాలి.. అందునా దూర ప్రయాణం” అంటూ హడావుడి పడిపోయాడు.
పెద్ద కోడలు, పెద్ద కొడుకు, చిన్న కొడుకు, చిన్న కోడలు పిల్లలు సామాన్ల ప్యాకింగ్లో చాలా బిజీగా ఉన్నారు. ఇల్లంతా పరచిన రకరకాల ప్యాకింగ్ లు ఇతర సామాన్లతో మార్కెట్ లా ఉంది.
ఇంటి నౌకరు రషీద్ కూడా “పెద్దమ్మగారూ.. మీరు ఇక్కడ ఉంటే కచ్చితంగా ప్రమాదం. దయచేసి తొందరగా అబ్బాయిలు చెప్పినట్టు బయలుదేరండి.. మీ బిడ్డ లాంటి వాడిని చెబుతున్నాను” అన్నాడు ప్రేమగా.
నిజమే బాల్యం నుంచి తమ ఇంట్లోనే పని చేస్తున్నాడు రషీద్. తను వాడిని కూడా సొంత బిడ్డలా చూసుకునేది. ఇటీవలే పెళ్లి చేసుకుని ఒక ఇంటివాడయ్యాడు. తన ఇంటి పక్కనే నివాసం ఉంటున్నాడు.
పరిస్థితులు కూడా ఆమెకు చూచాయగా తెలుసు.
ఎందుకంటే అప్పటికే చాలామంది దాడులలో చనిపోయారు. మరికొందరు తిరగబడి గాయాల పాలయ్యారు.. ఈ పరిస్థితుల్లో కాశ్మీర్లో ఉండటం మంచిది కాదని ఢిల్లీ, పంజాబ్, బొంబాయిలో ఉన్న తమ బంధుమిత్రులు పదేపదే ఉత్తరాలు రాస్తున్నారు.
ఇంట్లో ఉన్న వారందరికీ అదే ఆలోచన.. ఎప్పుడెప్పుడు ఇల్లు, ఊరు వదిలి పోదామా అని.
“దేవుడి దయవల్ల మన ఇంటికి మంచి రేట్ వచ్చిందమ్మా” అని కొడుకులు చెప్పారు.
‘రెండంతస్తుల ఇల్లు కదా రాకుండా ఎలా ఉంటుంది?’
అది విని ఆమెకు సంతోషించాలో బాధపడాలో అర్థం కాలేదు. ఇల్లు విడిచి వెళ్లడం అంటే తన ప్రాణం పోవడమే అన్నట్టుగా ఉంది ఆమెకు ఆ ఇంటితో ఆమెకు అలా అనుబంధం పెనవేసుకుని పోయింది.
“కానీ ఇక్కడే ఉంటే అందరి ప్రాణాలు పోతాయి” అంటారు పిల్లలు.
ఎట్టకేలకు దీప అంగీకరించింది.
అయితే ఒక కండిషన్ పెట్టింది “గురువారమైతే నేను ఈ ఇల్లు వదలటం అసాధ్యం.. ఎల్లుండి పౌర్ణమి! అమ్మవారికి నైవేద్యం పెట్టి ఆ రోజు బయలుదేరుతాను. అప్పటివరకు ఉంటే మీరు ఉండండి.. లేదంటే నన్ను ఇక్కడ వదిలి వెళ్ళండి. ఆ పూజా పునస్కారం చూసుకుని నేను వస్తాను” అని.
కుటుంబ సభ్యులంతా తల కొట్టుకున్నారు.
“అమ్మా ఇదేమి చాదస్తం? మనం వాళ్ళకి ఇల్లు స్వాధీనం చేస్తామని మాట ఇచ్చాo.. మళ్లీ ఇప్పుడు ఇంకో రెండు రోజులు
వాయిదా అడిగితే ఏం బాగుంటుంది?” అన్నాడు పెద్ద కొడుకు.
“అంతే కాదమ్మా అందరం ప్రమాదం అంచున ఊపిరి తీసుకుంటున్నాం. ఏ క్షణంలో ఏం జరుగుతుందో అన్న టెన్షన్! నువ్వు ఇప్పుడు ఇలా అంటే ఎలాగమ్మా?” అన్నాడు చిన్న కొడుకు కినుకగా.
కోడళ్ళు, మనవడు మనవరాలు కూడా రుస రుసలాడారు.
‘ముసలావిడకి ఛాదస్తం పెరిగింది. మంకుపట్టు పడుతోంది. పెద్దావిడ కదా అని మర్యాద ఇస్తుంటే దాన్ని నిలబెట్టు కునేలాగా ప్రవర్తించడం లేదు’ అని గొణిగారు.
ఎవరేమనుకున్నా పట్టించుకోలేదు దీపమ్మ.
రషీద్ ని పిలిచి “నువ్వు నదికి వెళ్లి ఎలాగైనా….. చేపను తీసుకురావాలి. దాన్ని వండి అమ్మవారికి నైవేద్యం పెడతాను. ఆ చేప లేనిదే పూజ పూర్తయినట్టు కాదు.. నీకు తెలుసు కదా? ఏటా ఈ వానాకాలంలో ఆ చేపలు నదిలో కొట్టుకొస్తాయి ” అని ఆదేశించింది.
నమ్మిన బంటు కావడంతో రషీద్ “అలాగేనమ్మా” అని మర్నాడు ఉదయమే జోరువానలో చేపల వేట కోసం నది మీదకి పడవ వేసుకుని వెళ్ళాడు. వెళ్లిన వాడు ఎంతకీ రాలేదు. సాయంత్రం గడిచినా జాడలేదు.. ముసలమ్మ భోజనం, నీళ్లు లేకుండా ఉపవాసం ఉంది.
“రషీద్ రావాలి.. చేప తేవాలి. వండి అమ్మవారికి నైవేద్యం పెట్టాలి. తర్వాత తిండి తిప్పలు” అంది.
కుటుంబ సభ్యులందరూ ఆవిడ మూర్ఖత్వాన్ని మనసులో తిట్టుకుంటూ మౌనంగా ఉన్నారు.
అందరికీ ఒక పక్క అమ్మ మీద ప్రేమ. ఇంకోపక్క ప్రాణభయం.
అయితే రెండు భయాలని అమ్మ మీద ప్రేమే జయించింది..
పిల్లలు తప్ప అందరూ ఉపవాసమే ఉన్నారు.
దైవభక్తి విషయంలో వాళ్లు తమ తల్లికి ఏమీ తక్కువ కాదు.
రాత్రి తొమ్మిది గంటలకి కాబోలు రషీద్ తడిసి ముద్దవుతూ ఇంటికి వచ్చాడు.
“క్షమించండమ్మా. ఒకే ఒక్క చిన్న చేప దొరికింది మీరు అడిగింది. నది కూడా పరవళ్ళు తొక్కుతోంది మీకోసం ప్రాణాలకు తెగించి చాలా దూరం పడవలో వెళ్లాను..” అని ఆ చిన్న చేపను వరండాలో కూర్చున్న దీపమ్మ గారికి అందించి ఇంటికి వెళ్ళాడు రషీద్.
దీపమ్మగారిలో కొత్త జవసత్వాలు వచ్చాయి ‘మరో గంటలో తిధి వెళ్లిపోతుంది.. పుణ్య ఘడియలు వెళ్ళిపోతాయి’ అని
ఆదుర్దా పడుతూ గబగబా చేపను వండి, పైఅంతస్తులోని పూజగదికి తీసుకుని వెళ్ళింది.
అప్పటికే పూజకు అంతా సిద్ధంగా ఉండడంతో నైవేద్యం పూర్తయింది.
ఇంటిల్లపాది సంతోషపడ్డారు.
అమ్మ సంతోషమే తమ సంతోషం అనుకునే బిడ్డలు వారు. వాళ్ళని అలా పెంచింది దీప.
“అత్తయ్యగారు భోజనానికి రండి వడ్డించాను” అని డైనింగ్ టేబుల్ దగ్గర నుంచి కేక పెట్టింది పెద్ద కోడలు.
అందరూ వచ్చి కూర్చున్నారు.
“నానమ్మ నానమ్మ తొందరగా రా” పిలిచారు మనవడు మనవరాలు.
“వస్తున్నారా ఎందుకు ఆ గావుకేకలు. వస్తున్నా” అంటూ రైలింగ్ పట్టుకుని కిందకి దిగుతున్న దీపమ్మ కాలుకు అక్కడ ఉన్న ఏదో పెట్టె తగిలి పడిపోయింది. సుమారు పాతిక మెట్లు దొర్లుకుంటూ వచ్చి ఫ్లోర్ పై పడిపోయిన తల్లిని చూసి షాక్ అయ్యారు కుటుంబ సభ్యులు.
డైనింగ్ టేబుల్ దగ్గర నుంచి అందరూ పరుగు పరుగున ఏడుస్తూనే ఆవిడ దగ్గరకు వెళ్లారు..
నుదురు చిట్లి గాయమైంది. తలకు వెనుకవైపున కూడా బలంగా దెబ్బ తగిలినట్లుంది. మెల్లగా ఎర్రని ఫ్లోరంతా పరచుకోవడం ప్రారంభించింది.
అమ్మని ఆ స్థితిలో చూసి బిడ్డలు తట్టుకోలేకపోయారు. అందరూ గట్టిగా ఏడ్చేశారు. ఆ ఏడ్పులు విని పక్కింట్లో ఉండే రషీద్ ఏమైందంటూ పరుగున వచ్చాడు. రక్తపు మడుగులో ఉన్న పెద్దావిడను చూసి ఘొల్లుమన్నాడు.
”ఇల్లు ఖాళీ చేయడం ఇష్టం లేని అమ్మగారు ఈ రకంగా ఈ ఇంట్లోనే ప్రాణాలు విడిచినట్టుంది” అన్నాడు డగ్గుత్తికతో.
”అవును. అమ్మకు ఈ ఇల్ల0టే పంచ ప్రాణాలు. ఎప్పుడూ ఈ ఇంటిని వదిలి వెళ్లాలని అనుకునేది కాదు. బంధుమిత్రుల ఇండ్లకు వెళ్లినా రాత్రి కల్లా ఇంటికి వచ్చేయాల్సిందే! బయట ఇళ్లలో ఆవిడ ఒక్క నిద్ర కూడా చేసింది లేదు.. నాన్న పోయిన ఈ ఇంట్లోనే తనూ తనువు చాలించాలన్నదే కడసారి కోరికగా పదేపదే చెప్పేది” అన్నాడు దేహం మీద పడి ఏడుస్తూ సందీప్.
”అవునన్నయ్య చెప్పింది నిజం.. అమ్మకి ఈ ఇంటికి ఏదో అవినాభావ సంబంధం! తను నాన్న ఇటుక ఇటుక పేర్చి కట్టుకున్న ఇల్లు కాబట్టి దీన్ని దేవాలయంలా చూసుకునేది. మనందరి బలవంతంతో ఖాళీ చేయడానికి సిద్ధపడింది.. భగవంతుడికి ఆమె మనసు తెలుసు కనుక ఆమె కోరికను నెరవేర్చినట్టున్నాడు” అంటూ బోరుమన్నాడు చిన్నకొడుకు సుదీప్.
నెత్తురు మడుగులో ఉన్న పెద్దావిడ మొహంలో చిరునవ్వు అలాగే వెలుగుతూ ఉండటం అందరూ గమనించారు.
నా విశ్లేషణ:
ఈ కథ చాలా మంచి కథ! ఒక తరం ప్రజలకి – మనుషులు, ఇల్లు వాకిళ్లు, అంటే పిచ్చి ప్రేమ ఉండేది. సొంత ఊరు, బంధుత్వాలన్నా కూడా వాళ్లకి అలాంటి సెంటిమెంటే! బహుశా ఎలాంటి సెంటిమెంట్లు లేని లోకం ఇప్పుడు మన కళ్ళ ముందు కనబడుతోంది. ఇది కాశ్మీరీ కథ అని గుర్తు. అక్కడి పరిస్థితులు మనకు తెలియనివికావు. రెండు వర్గాల మధ్య పోరాటం కొందరు మనుషుల్లోని మానవత్వాన్ని చంపేసింది. దాని ఫలితమే కొన్నివర్గాల వారు అక్కడ నుంచి బలవంతంగా వెళ్లి పోవాల్సి వచ్చింది. వెళ్ళిపోవాల్సి వచ్చింది అనేకంటే తరిమి వేయబడ్డారు అనడం సబబు కావచ్చు.
ఆ సంగతి అలా ఉంచితే ఇంటి మీద ప్రాణం పెట్టుకున్న ఆ వృద్ధురాలు అక్కడే చివరి శ్వాస తీసుకోవడం యాదృచ్ఛికమైనా వాస్తవం. ఈ కథలో ఎవరిదీ తప్పులేదు. దాడులకు భయపడి ప్రాణాలు కాపాడుకోవాలని పిల్లలు భావిస్తే తమ సంప్రదాయాన్ని వదలకూడదని చివరిపూజ చేసి వెళ్లి పోదామని ఆ వృద్ధుల వృద్ధురాలు కోరుకోవడం అసహజం కాదనిపిస్తుంది. బహుశా ఈ కారణంగానే ఈ కథ నన్ను తరచూ వెంటాడుతూ ఉంటుంది కాబోలు. ఈ కథలో ఆ చేప పేరు ఆ పండుగ పేరు నేను మర్చిపోయాను. అందుకే రాయలేకపోయాను. క్షమించండి!
రచన: లక్ష్మీ మైథిలి 
చిరుజల్లులు కురిసే ఆషాఢమాసంలో
చల్లని తల్లి అమ్మవారి జాతర
ఆడపడుచులు అర్పించే బోనాల పండుగ
భక్తులను అనుక్షణం కాపాడే జగజ్జనని
ఉజ్జయిని మహంకాళిగా వెలసిన ఆదిశక్తి
పసుపు కుంకుమలతో పూజలందుకునే మహాశక్తి
భక్తజనుల కీర్తనలతో పరవశించే పరాశక్తి
లాల్ దర్వాజాలో అంగరంగ వైభవం
వివిధ పూల అలంకరణతో శోభిల్లే దేవత
వాడవాడలా నవ్యశోభలతో విరాజిల్లుతోంది
తెలంగాణ సంస్కృతి సంప్రదాయాలే
బోనాల పండుగ ప్రతీకలు
ఇంతులు గజ్జెకట్టి బోనాలెత్తేవేళ
జంటనగరాల ఉత్సవాలలో
సాకం..పాకం నైవేద్యం స్వీకరించే జగన్మాత
భక్తుల జయజయ ధ్వానాల నడుమ
శివభక్తుల పూనకాలతో
పోతురాజుల నృత్యాలతో
ఘటాల ఊరేగింపులతో
రంగంలో అమ్మ పలికే భవిష్యవాణితో
అంబారీపై అమ్మోరి రథయాత్ర…
నేత్రపర్వంగా సాగే శుభతరుణం
ముల్లోకాలు ఏలే తల్లి మురిసే సమయం
తెలంగాణ ఇంటి వెలుగు
ఇంటింటి కంటి వెలుగు
వ్యాధులను బాపే అభయంకరి
ఆ దేవి దర్శనం సకల పాప హరణం
మహిమాన్వితమైన శక్తిదాయిని
ముక్తి ప్రదాయిని సింహవాహిని!
రచన: పి.రాధాకృష్ణ 
కదిలే కాలపు లెక్కలలో
శూన్యపు ఆశల హెచ్చువేతలు,
విభజనకాని కలతల భాగాహారాలు
కుదిరించలేని బంధాల కూడికలు,
మరెన్నో మమతల తీసివేతలు
అన్నింటిలో…
ఎదురుపడని సంతోషాన్ని
నీలో నువ్వు వెతుక్కోవాలి
ప్రేమ గూడును అల్లుకోవాలి
కళ్ళ టేపుతో నీ చుట్టుకొలతలు కొలిచేస్తారు
ఎక్సరే చూపుతో నీ అంగాంగాల లోతుల్ని తాకేస్తారు
రంపపు మాటలతో నీ మనసు ముక్కలు చేసేస్తారు.
అన్నింటిలో…
తప్పుకు తిరిగే భద్రతను
నీకై నువ్వు వెతుక్కోవాలి
పట్టుకొమ్మను ఒడిసిపట్టాలి
ఋతుక్రమంలో  రుతుస్రావం
గర్భస్థానాన ఉన్నది ఆడబిడ్డ అయితే గర్భస్రావం
పురిటిక్రమంలో రక్తస్రావం
అనారత హృదయాశృస్రావం
అన్నింటిలో…
దరికిరాని ఓదార్పును
నీకై నువ్వే వెలివేయాలి
స్వధైర్య కవచాన్ని ధరించాలి.
అందుకు
బలహీనతల బావి నుండి బయటపడి
నిన్ను నువ్వు ప్రేమించుకో…
నిన్ను నువ్వు గుర్తించుకో…
నీలో నిన్ను నువ్వు వెతుక్కో…
నీ సాటి మారో స్త్రీని సృష్టించుకో.



రచన: … చంద్రప్రతాప్ కంతేటి
విపుల / చతుర పూర్వసంపాదకులు
Ph: 80081 43507
నా వృత్తిలో భాగంగా దేశ దేశాల కథలు, మన దేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో… రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి. . ప్రాతఃస్మరణీయ శక్తి!
ఎందరో రచయితలు. . అయితే కొందరే మహానుభావులు! వారికి పాదాభివందనాలు!! 
జోరున వాన!
నగరం మొత్తం తడిసి ముద్దయింది..
రహదారులు గోదారులయ్యాయి. లోతట్టు ప్రాంతాలు దాదాపు మునిగిపోయాయి. ఒకటే ఈదురుగాలి! పెద్ద పెద్ద చెట్లు కూలి రోడ్లకు అడ్డంగా పడిపోయాయి.. కొన్ని కరెంటు తీగల మీద పడడంతో విద్యుత్ సరఫరా ఆగిపోయింది.
ఎక్కడికక్కడ ట్రాఫిక్ జామ్!
వాహనాల హారన్ లు  చెవులు దిబ్బిళ్ళెక్కిస్తున్నాయి..
రామదాసు కుటుంబం మొత్తం తడిసిపోయింది.
పిల్లలు చలికి గజగజ వణుకుతున్నారు.
ఒక పెద్ద బిల్డింగ్ కట్టుబడి పనుల్లో ఉన్న అతని కుటుంబం బిల్డింగ్ పాత ప్రహరీ గోడ వారగా ఒక టార్పాలిన్ ను డేరా లాగా దించుని అందులో జీవిస్తోంది. కట్టుబడి పనులు ఇంకా పునాదుల దశ దాటలేదు.. పునాదులకోసం తీసిన గోతుల నిండా నీరు చేరింది..
అంత గాలి వానకు డేరా ఏమి ఆగుతుంది?
రామదాసు జీవితంలాగే అది కూడా గాలికి రెపరెపలాడుతోంది.
రామదాసు నగరానికి వచ్చి మూడు నెలలే అయింది. తన మిత్రుడు, తన ఊరి వాడైన తోటి కూలి రంగయ్య ఈ పనికి కుదిరించాడు.
రంగయ్య గూడా అదే బిల్డింగు ప్రహరీ గోడ ఆధారంగా నాలుగైదు ఇనుప రేకులు పరుచుకుని వాటిని పుచ్చిన దుంగలతో సాయంతో  ఒక ఆవాసంగా మార్చుకున్నాడు.
అది కాక రంగయ్యకు గంపెడు సంతానం.. ఏడుగురు పిల్లలు!
అందరూ షెడ్డులా  కనపడే ఆవాసంలో ముసుగు తన్ని పడుకున్నారు.
రామదాసుకు కూడా నలుగురు పిల్లలు..
టార్పాలిన్ సందుల్లో నుంచి వర్షం డేరాలో కురుస్తుండటంతో పిల్లలు చలికి గజగజ వణుకుతున్నారు. అతని భార్య తడిసిపోయిన దుప్పట్లు పిండి వాటినే వాళ్ల మీద కప్పుతోంది..  తమ దరిద్రానికి చింతిస్తున్నాడు రామదాసు.
‘పోనీ రంగయ్య షెడ్డులోకి వెళ్దామా అంటే అది చాలా ఇరుకు! అప్పటికే వాళ్ళ పిల్లలు భార్య భర్త కలిపి తొమ్మిదిమంది.
రంగయ్య కూడా రామదాసు కుటుంబం గురించి ఆలోచిస్తున్నాడు. ఏదో రకంగా ఈ వర్షాలు తగ్గాక రామదాసు కూడా ఒక రేకుల షెడ్డు దించితే హాయిగా ఉంటాడు అనుకున్నాడతను.
రెండు గంటలు దాటాక వాన కాస్త తెరిపినిచ్చింది.  కరెంటు కూడా వచ్చింది.
అంతలో ఉన్నట్టుండి ధడేల్ ధడేల్ మని శబ్దాలు.. ”అమ్మో అయ్యో” అని ఏడుపులు. పిల్లల రోదనలు!
అప్పుడే కునుకు పట్టిన రామదాసు ఉలిక్కిపడి లేచాడు.  ఆ కేకలన్నీ తన పక్కింటి రంగయ్య కుటుంబానిదే అని  గ్రహించడానికి అతనికి ఎక్కువ సమయం పట్టలేదు. ఒక్క ఉదుటున డేరా నుంచి బయటికి పరిగెత్తుకొచ్చాడు.
ప్రహరీ గోడ కొంత మేరకు కూలటంతో ఇనుప రేకులు కూలి ఇంట్లో వాళ్ల మీద పడిపోయాయి.  వాటికి ఆధారం పుచ్చిపోయిన స్తంభాలు కావడం…  రేకులు గాలికి ఎగరకుండా పెద్దపెద్ద సిమెంట్ రాళ్లు పెట్టి ఉండటం వల్ల రేకుల కింద ఇరుక్కుపోయిన వాళ్లంతా బాధతో మూలుగుతున్నారు..
ఆ దుర్ఘటన చూడగానే కొన్ని క్షణాలు అచేతనుడయ్యాడు రామదాసు.
గబగబా తన డేరా దగ్గరకు పరిగెత్తుకొని వచ్చి భార్య కాంతాన్ని పిలిచాడు.  ఆమె అప్పటికే లేచి బయటకు వస్తోంది..
”రంగయ్య ఇల్లు కూలి కూలిపోయింది.” ఆపై మాటలు రామదాసు నోట్లోంచి పెగలడం లేదు.  గొంతు దుఃఖంతో పూడుకుపోయింది..
రామదాసు పిల్లలు 10 12 ఏళ్ల వాళ్ళు కావడంతో అందరూ బయటకు వచ్చారు.. ఆ శబ్దాలకు ఇరుగు పొరుగున ఉన్న కూలీలు పరుగున వచ్చారు. అందరూ కలిసి రేకులను, బండలను  బలవంతంగా తొలగించి రంగయ్య కుటుంబ సభ్యులను సభ్యులను వెలికి తీశారు.
రంగయ్య దంపతులు తీవ్రంగా గాయపడి ఉన్నాడు. ఐదుగురు పిల్లల ప్రాణాలు అనంత వాయువుల్లో కలిసిపోయాయి..
కాసేపటికి తేరుకున్న రామదాసు రంగయ్యను, గాయపడి ఉన్న అతని పిల్లల్ని, భార్యను సర్కార్ దవాఖానాకి అంబులెన్సులో  తీసుకుపోయాడు.
దారిలో మరో పిల్లవాడు కన్నుమూశాడు.
ఎంత విషాదం?
నిండు కుటుంబాన్ని మృత్యువు ఒక్కపెట్టున కబళించేసింది అని మౌనంగా రోదించాడు రామదాసు. తనకు ఇంత చేసిన రంగయ్యకు ఇంత కష్టం రావడం అతను భరించలేకపోయాడు.
మరోపక్క అంతా గ్రహచారం కాకపోతే ఏమిటి?
‘ఏ పూర్వజన్మ పాపం రంగయ్యను ఇలాంటి దుస్థితిలోకి నెట్టిందో ? ఏడుగురు పిల్లలలో ఒక్కడు మాత్రం మిగిలాడు భార్యకు కాలు విరిగింది..’ అనుకున్నాడు.
దవాఖానలో డాక్టర్లు రంగయ్య దంపతులకు మిగిలిన పసి ప్రాణానికి ప్రాణాపాయం లేదని తేల్చి చెప్పారు.
గాఢంగా ఒక్క నిటూర్పు విడిచాడు రామదాసు. రంగయ్య భార్యకు స్పృహ వస్తే ఆ కన్నతల్లి గుండె ఎంత తల్లడిల్లు తుందోనని ఆవేదన చెందాడు. ఆ గుండెకోతకు ఎవరు సమాధానం చెప్పగలరు ?
ఏదైనా తలరాతను ఎవరు మార్చగలరు కాసేపు వైరాగ్యం వైపు మళ్ళింది అతని మనసు.
అంతలోనే- దేవుడి దయవల్ల తన ఇంట్లో అందరూ క్షేమంగా ఉన్నారు.. ”స్వామి నీ చల్లని చూపులతో నా కుటుంబం
ప్రాణాలతో బయట పడింది” అని కనిపించని దేవుళ్లకు కనిపించేలా రెండు చేతులెత్తి మొక్కుకున్నాడు రామదాసు.
*.     *.      *
పది రోజులు గడిచాయి.
రంగయ్య అతని భార్య మిగిలిన కొడుకు ఆస్పత్రి  నుంచి ఇంటికి చేరుకున్నారు.
పడిపోయిన గోడలను తన బిడ్డలను బలి తీసుకున్న రేకులను చూసి గుండెలు బాదుకుంటూ మళ్లీ దుఃఖసాగరంలో మునిగిపోయింది రంగయ్య భార్య. మగాడు కనుక దుఃఖాన్ని పళ్ళబిగువున  భరిస్తున్నాడు రంగయ్య.
నగరపాలక సంస్థ, రెవిన్యూ డిపార్ట్మెంట్ అధికారులు వచ్చి ప్రాణ నష్టం జరిగిన వారి వివరాలు నోట్ చేసుకున్నారు. మృతుల కుటుంబాలకు లక్ష రూపాయలు చొప్పున ఎక్స్ గ్రేషియా ప్రకటించాడు ముఖ్యమంత్రి. గాయపడినవారికి యాభై వేలు ఇస్తామన్నారు.
ఏమైతేనేం? రంగయ్య కుటుంబానికి ఎనిమిది లక్షల దాకా డబ్బు అందింది.
దోసిట్లో డబ్బు పట్టుకుని రంగయ్య దంపతులు భోరున ఏడ్చారు.
తమ పిల్లల ‘రక్తపు కూడు’ అని తలబాదుకున్నాడు రంగయ్య.
కరెన్సీ నోట్లు అతని కన్నీటి ధారలతో తడిసిపోయాయి.
“దేవుడు అన్యాయం చేసినా అధికారులు న్యాయమే చేశారు ఊరికే బాధపడకండి” అని రామదాసు కుటుంబం వారిని ఓదార్చారు.
మరో మూడు నెలలు గడిచాయి..
రంగయ్య ఒక రోజున రామదాసు కలిసి “ఇక నేను ఇక్కడ ఉండలేను..  వెళ్ళిపోతారా! ప్రభుత్వం చేసిన సాయంతో  ఏదో చోట చిన్న కిరాణా దుకాణం పెట్టుకొని బతుకుతాను.  ప్రభుత్వం వారు ఇళ్ల స్థలం కూడా ఇస్తామన్నారు.. ఇక్కడ ఉంటే పిల్లల జ్ఞాపకాలే కళ్ళముందు మెదుల్తుంటాయి.. ఇక వెళ్తాం”  అని వీడ్కోలు తీసుకున్నాడు.
రంగయ్య కుటుంబం వెళ్లిపోయింది.  రామదాసు కుటుంబం ఒంటరిగా మిగిలింది..
రంగయ్య వెళ్లిపోవడంతో అతనికి ఒక పెద్దతోడు కోల్పోయిన భావన..
అది కాక రంగయ్యకు ఇక భయం లేదు నాలాగా కూలీనాలీ చేసుకొని బతకాల్సిన పరిస్థితి లేదు.. నిలువ నీడ లేకుండా డేరాల్లో ఎండకు ఎండుతూ వానకు తడుస్తూ ఒళ్లంతా రెక్కలు ముక్కలు చేసుకొని బతకాల్సిన పని లేదు అనుకుంటున్న అతని దృష్టి ఇంటి ముందు ఆడుకుంటున్న తన నలుగురు పిల్లలపై పడింది..
కనీసం వీళ్ళల్లో ఏ ఒక్కడన్నా చనిపోయి ఉంటే లక్ష రూపాయలు వచ్చేది..  కనీసం కాలు విరిగినా యాభై  వేలు వచ్చేది..
తను ఎప్పటికైనా జీవితంలో లక్ష రూపాయలు సంపాదించగలడా? అనుకున్నాడు..
అంతలోనే అతని ఆలోచనలకు అతనికి సిగ్గేసింది..
పిల్లల సంపాదించి పెట్టిన రక్తపు కూడు కోసం తన కక్కుర్తి పడుతున్నాడా అనుకున్నాడు.
మరుక్షణమే అనిపించింది..
‘తప్పేముంది ఈ లోకంలో మనిషి బతకాలంటే కావలసింది డబ్బు! అది లేకుండా ఎన్ని అనుకున్నా ఎందరు ఉన్నా  ఒరిగేదేముంది?’ అంటూ అతని ఆత్మ నవ్వింది..
‘ఛత్ నోర్ముయ్’ అంటూ ఆత్మను కసిరి చుట్ట వెలిగించుకున్నాడు రామదాసు.
“అయ్యా మాపటేళకు   ఇంట్లో నూకలు లేవు” అని అరిచిన సుశీల అరుపుకు ఒక్కసారిగా ఈ లోకంలోకి వచ్చి పడ్డాడు రామదాసు.
-:0:-
నా విశ్లేషణ:
నాకు గుర్తు ఉన్నంతవరకు ఇది తెలుగు కథ! చాలా బాగా రాశారు. సామాన్యుడు బతకాలంటే ఈ లోకంలో కావలసిన ఇంధనం ధనం! అది లేనప్పుడు ఆలోచనలు ఎన్ని రకాల పెడ దారులైనా  పడతాయి. అందులో ముఖ్యంగా తోటి కూలి లక్షలకు పడగెత్తడం తలచుకున్నప్పుడు రామదాసు ఆలోచనలు రకరకాలుగా మారిపోయాయి. నిజం కూడా అంతే ! ఒకప్పుడు అదృష్టం అనుకున్నదే దురదృష్టంగా భావిస్తాం.  అది మనసు చేసే గమ్మత్తు!  రెక్కాడితే డొక్కాడని కుటుంబంలో ఒక్కడైనా చనిపోయి ఉంటే బాగుంటుంది ఒక తండ్రి అనుకున్నాడు అంటే దానికి మించిన దురదృష్టం ఏముంది? అది మనిషి జీవితంలో డబ్బు పాత్ర! అందుకే ఆ డబ్బు కోసం మనిషి నానా గడ్డి కరుస్తాడు. ఇందులో మరొక కోణం కూడా ఉంది రామదాసు పొట్ట గడవక అలాంటి దురాలోచన చేశాడు తప్ప అన్యం కాదు.
రచన: గిరిజారాణి కలవల
అమెరికాలోని సియాటిల్ నగరం. అది ఎండాకాలం. రాత్రి ఎనిమిది అయినా కూడా ఇంకా సూర్యాస్తమయం అవలేదు. అదే మనకైతే ఇండియాలో సాయంత్రం ఏ ఐదు గంటలో అయినట్టు వుంటుంది. చీకట్లు ముసురుకోవడానికి మరో అరగంటైనా పడుతుంది.
అక్కడ ఒక ప్రముఖ సాఫ్ట్వేర్ కంపెనీలో సీనియర్ మేనేజర్ సురేంద్ర. ఇంటి నుండే ఆఫీసు పని చూసుకుంటూ వుంటాడు. ఆ రోజుకి చేయాల్సిన పని పూర్తయినట్లే. సిస్టమ్ షట్ డౌన్ చేసి,  బద్ధకంగా వళ్ళు విరుచుకుని,  కుర్చీలోంచి లేచాడు.
కిచెన్ లోకి వెళ్ళి,  ఫ్రిజ్ లోనుంచి పాలు,  కప్పులోకి ఒంపుకుని,  ఓవెన్ లో పెట్టి వేడి చేసాడు. దాంట్లో ఇన్ స్టంట్ కాఫీ పౌడర్,  బ్రౌన్ సుగర్ వేసి,  కరిగేదాకా స్పూన్ తో కలిపాడు. కాఫీ కప్పు తీసుకుని,  నెమ్మదిగా బేక్ యార్డ్ లో వున్న సోఫాలో కూర్చుని,  సిప్ చేయసాగాడు.
చుట్టూ పెద్ద పెద్ద పైన్ వృక్షాలు… నిటారుగా ఆకాశాన్ని అంటుతున్నాయా అన్నట్లు అనిపిస్తున్నాయి. ఫెన్సింగ్ చుట్టూ వేసిన అందమైన పూవుల మొక్కల నిండా విరబూసిన పూవులు,  గాలికి తలలూపుతూ చాలా ఆహ్లాదాన్నిస్తున్నాయి. ఇటు పరుగులు తీసే ఉడతలు,  పక్షుల ధ్వనులు,  నిశ్శబ్దాన్ని భంగం చేస్తున్నాయి. అందమైన ప్రకృతి ని చూస్తూ,  కాఫీ తాగడం పూర్తి చేసాడు. కప్పు టేబుల్ మీద పెట్టి,  కాసేపు ఆరుబయట చల్లగాలిలో వాకింగ్ చేద్దామనుకుని…. “ఉదయా! వాకింగ్ కి వెడుతున్నాను. నువ్వూ వస్తావా?” అంటూ పెద్దగా పిలిచాడు.
సమాధానం రాలేదు. అప్పుడు గుర్తుకు వచ్చింది.
భార్య ఉదయ ఇంట్లో లేదని. ఆరోజు తన స్నేహితురాలి ఇంట్లో స్లీపోవర్ వుంది,  మర్నాటి మధ్యాహ్నం దాకా రానని నిన్నే చెప్పింది.
ఇక మిగిలినవారు పిల్లలిద్దరూ… కాలేజీ చదువులకి వచ్చిన కొడుకు రిషి,  కూతురు విన్నీ… ఎక్కడికి పెడతారో,  ఎప్పుడు ఇంటికి చేరతారో సురేంద్రకి ఎప్పుడూ తెలీదు. కొంతలో కొంత రిషీ నయమే. తండ్రికి అందుబాటులోనే వుంటాడు. తండ్రితో మాట్లాడుతూనే వుంటాడు. విన్నీ మాత్రం తన తిరుగుళ్ళు,  తన ఫ్రెండ్స్ ఇదే లోకం. ఇంటిని,  ఇంట్లోవారిని పట్టించుకోదు. ఉదయ కూడా ఈ విషయంలో కూతురుని తప్పు పట్టదు. ఎప్పుడైనా సురేంద్ర మందలిస్తే,   ‘ఇదంతా అమెరికా కల్చర్ లో భాగమే…’ అంటూ,  భర్తని ఇక మాట్లాడకుండా చేస్తుంది. ఆమె మాటకి ఎదురు చెప్పే ప్రయత్నం చేయడు సురేంద్ర. చేసినా తన మాటకి విలువ వుండదని తెలుసు సురేంద్రకి.
సురేంద్రతో పెళ్ళి జరిగే సమయానికి ఉదయ కూడా ఉద్యోగం చేస్తూ వుండేది. తర్వాత పిల్లలు పుట్టాక కొద్దిగా అనారోగ్య సమస్యలు రావడంతో,  చేసే ఉద్యోగానికి రాజీనామా చేసేసింది. పిల్లలు కూడా పెద్దయి,  వాళ్ళ బాధ్యతలు లేకపోవడంతో,  స్నేహితులు,  షికార్లు,  షాపింగులతో కాలక్షేపం చేయసాగింది. సురేంద్ర సంపాదించే డాలర్లకి న్యాయం చేసేది.
ఎనిమిది గదులు వున్న ఆ విశాల భవంతిలో వున్న ఆ నలుగురూ ఎవరికి వారే యమునా తీరే అన్నట్లుగా వుంటారు.
ఒంటరిగా గడపడం అలవాటే అయినా,   ఆరోజు ఎందుకో బోర్ అనిపించింది సురేంద్రకి. వాకింగ్ కి వెడదామనుకున్న నిర్ణయం మానుకుని,  కారు డ్రైవ్ చేసుకుంటూ,  దగ్గర్లో వున్న పార్కుకి చేరుకుని,  అక్కడ వున్న సిమెంట్ బెంచీ మీద కూర్చున్నాడు.
పక్కనే స్విమ్మింగ్ ఫూల్ లో పిల్లలు, వారికి ఈత నేర్పిస్తూ వుండే తల్లిదండ్రులతోనూ కోచింగ్ మాష్టర్లతోనూ… కోలాహలంగా వుంది.
అప్పుడప్పుడే వెలుగుతున్న పార్క్ తాలూకు నియాన్ లైట్ల వెలుతురులో స్విమ్మింగ్ ఫూల్ లోని నీళ్ళు మిలమిలా మెరుస్తూ కనిపించాయి.
ఆ ఫూల్ లో… ఐదారేళ్ళ వయసు వున్న పిల్లవాడికి ఈత నేర్పిస్తున్న ఒక వ్యక్తి మీద సురేంద్ర దృష్టి పడింది. అతను బహుశా ఆ పిల్లవాడి తండ్రి కాబోలు. కొడుకు తనంతట తాను ఈత కొట్టడానికి భయపడుతూంటే,  ధైర్యం చెపుతూ,  తన అరచేతి మీద పిల్లవాడి పొట్ట ఆనించి పెట్టి,  అతని కాళ్ళు చేతులు వేగంగా కదుపుతూ వుండమని చెపుతున్నాడు. మధ్య మధ్యలో తన చేతిని తీసేస్తున్నాడు.
ఆ ఇద్దరినీ అలా చూడగానే వెంటనే,   సురేంద్రకి తన తండ్రి గుర్తుకు వచ్చాడు. ఈ మధ్య ఏంటో,  ఎందుచేతనో తండ్రి తరచూ గుర్తు వస్తున్నాడు. తన చిన్నతనంలో తమ వూరి చెరువులో తనకి ఇలాగే ఈత నేర్పించాడు. భయపడుతున్న తనని చెరువు మధ్యకి తీసుకువెళ్ళి,  హఠాత్తుగా వదిలేసేవాడు. తాను ఉక్కిరిబిక్కిరి అవుతూ,  కాళ్ళు చేతులు ఆడిస్తూ,  పెద్దగా ఏడిచేసేవాడు. అయినా తండ్రి పట్టించుకునేవారు కాదు. చివరకి ఎలాగోలా ఒడ్డుకి చేరుకునేవాడు. ఇంటికి వచ్చాక తండ్రితో పెద్దగా దెబ్బలాట పెట్టేసుకునేవాడు సురేంద్ర.
“సురేంద్రా! జీవితమే ఒక పెద్ద ‘ఆట’! భయపడకూడదు. ధైర్యంగా పోరాటం చేయాలి. గెలుపు ఓటములు దైవాధీనాలే అయినప్పటికీ గెలిచే దాకా ఆట ఆపకూడదు.”
తను,  నాన్నని మర్చిపోయినా,  నాన్న చెప్పిన మాటలు ఎప్పటికీ మరువలేనివే తనకి. అదే మాటల సారాంశం,  ఆటలలోనే కాదు చదువులలో కూడా చూపించేవాడు సురేంద్ర…
ఎప్పుడూ కూడా,  గెలుపు గుర్రం పైనే స్వారీ చేయాలనే తన కలలని సాకారం చేసుకున్నాడు సురేంద్ర.
అయితే బతుకు ఆటలో గెలిచాడో,  ఓడాడో తెలియని డోలాయమానం ప్రస్తుత పరిస్ధితి.
సశేషం.

రచన: గిరిజ పీసపాటి 
వేసవి కాలం కావడంతో పగలు పెద్దగా కస్టమర్ల తాకిడి ఉండకపోవడంతో ఖాళీగా ఉన్న గిరిజ, తనతో పాటు కనిపిస్తున్న మరో ఆడ ప్రాణిని కుతూహలంగా చూడసాగింది. ఆ అమ్మాయి కూడా మధ్యమధ్యలో గిరిజను చూసినా, బాస్ తననే చూస్తూ ఉండడంతో తల తిప్పేసుకుంటోంది.
మధ్యాహ్నం భోజన సమయానికి ఇంటికి వెళ్ళడానికి సీట్లోంచి లేచి, బాస్ దగ్గరకు వెళ్ళి “సర్! భోజనానికి వెళ్ళొస్తాను” అని చెప్పింది గిరిజ.
ఆయన “ఒక్క నిముషం  ఉండండి మేడమ్!” అంటూ గిరిజను క్రోకరీ కౌంటర్ దగ్గరకు తీసుకెళ్ళి ఆ అమ్మాయిని పరిచయం చేస్తూ “ఈ రోజే జాయిన్ అయారు. పేరు మల్లిక. షాప్ లో ఉన్న అమ్మాయిలు మీరిద్దరే. అదీకాక ఇద్దరూ ఒక వయసు వారే కనుక ఫ్రెండ్స్ లా ఉండండి.
“ఈ అమ్మాయి ఉండేది మద్దిలపాలెంలో. ఇల్లు దూరం కనుక లంచ్ బాక్స్ తెచ్చుకుంటారు. ఇక్కడ తినడం పెద్ద ఇబ్బంది కాదు కానీ, లేడీస్ కి ఏవో ప్రాబ్లామ్స్ ఉంటాయి కదా! మీకు అభ్యంతరం లేకపోతే మీ ఇంటికి తీసుకెళ్ళండి. భోజనం అయాక ఇద్దరూ కలిసి రావొచ్చు” అన్నారు.
ఇద్దరూ ఒకరినొకరు చూసుకుని పలకరింపుగా చిరునవ్వు నవ్వుకున్నాక “నాకేం అభ్యంతరం లేదు సర్” అని బాస్ కి చెప్పి, మల్లికతో “మీరు నాతో మా ఇంటికి రండి మల్లికగారు. అక్కడ మీకు ఎటువంటి ఇబ్బంది ఉండదు” అంటూ ఆహ్వానించింది గిరిజ.
ఇబ్బంది పడుతూనే గత్యంతరం లేక ఒప్పకున్న మల్లిక తను బాక్స్ లో తెచ్చుకున్న అన్నం కాక మరికొంత అన్నం, కూర, పచ్చడి తినమని కొసరి కొసరి వడ్డించిన వసంత తీరుకి, యావత్ కుటుంబం తనపట్ల చూపిన ఆప్యాయతకి మొహమాటం పోయి చక్కగా కలిసిపోయింది.
ముఖ్యంగా మల్లికను గిరిజతో పంపడానికి కారణం షాప్ లో ఒకే టాయిలెట్ ఉండం, అందరు మగవారి మధ్య ఆడపిల్ల వాడాలంటే ఇబ్బంది అవుతుందని. అలా రోజూ ఇద్దరూ సరదాగా కబుర్లు చెప్పుకుంటూ రోజూ వెళ్ళి భోజనం చేసి తిరిగి షాప్ కి వచ్చేవారు.
రోజులు దొర్లిపోతున్నా ఇల్లు మాత్రం సరైనది దొరకడం లేదు. అద్దెలు విపరీతంగా పెరిగిపోవడం, చిన్న పోర్షన్ అయితే ఇంతమంది ఉండడానికి ఒప్పుకోకపోవడం, కొన్ని ఇళ్ళకు నీటి సదుపాయం లేకపోవడం ఇలా రకరకాల కారణాలు.
అమ్మమ్మ కూడా మాసికాలు, తద్దినాలు వంటి వంటలు ఒప్పుకుని, చేస్తోంది. చేతికింద సరైన పనివాళ్ళు దొరకకపోవడం వల్ల పెద్ద వంటలు ఒప్పుకోవట్లేదు. సహాయకులని వాళ్ళే తెచ్చుకునేటట్లయితే మాత్రం పెద్ద వంటలు ఒప్పుకుంటోంది.
వచ్చిన డబ్బుని సగం ఇంటి ఖర్చులకి ఇచ్చి, మిగిలినది తన ఖర్చులకు వాడుకుంటోంది. బ్యాంక్ లో నెలనెలా పడుతున్న తాతయ్య పెన్షన్ ని డ్రా చెయ్యకుండా ఉంచుతోంది.
మల్లికతో స్నేహం పెరిగి, మీరు నుండి నువ్వు లోకి పిలుపు మారింది‌.  ఒకరోజు ఉదయం గిరిజ షాప్ కి వెళ్ళేసరికి
కోపంతో ఉల్లాస్ ని తిడుతూ కనిపించారు బాస్. కాసేపటికి విసురుగా లోపల ఉన్న తన కేబిన్ లోకి వెళ్ళిపోయారు.
ఆయన లోపలికి వెళ్ళగానే ఉల్లాస్ గిరిజ దగ్గరకు వచ్చి “మీ వర్క్ లో తప్పులు లేకుండా చూసుకోండి. ఇవాళ బాస్ బాగా కోపం మీద ఉన్నారు” అన్నాడు.
“ఇందాక  మీ భాషలో మీ మీద అరుస్తుంటే విన్నాను. ఎందుకని?” అనడిగిన గిరిజతో “నేనేం చెయ్యలేదు. మీకిదివరకే చెప్పాను కదా! ఆయనకు ఎవరి మీద కోపం వచ్చినా నన్నే తిడతారని. ఇప్పుడూ అదే జరిగింది. మీరు వచ్చే ముందు ఆ మల్లిక‌ వాళ్ళ నాన్నగారు వచ్చి, బాస్ తో ఏదో మాట్లాడి వెళ్ళారు. అప్పటినుండి ఈయన కోపంగా ఉన్నారు” అన్నాడు.
“బహుశా లీవ్ పెట్టిందేమో! ఎవరైనా లీవ్ అడిగితే ఆయనకు కోపం వస్తుంది కదా!” అన్న గిరిజతో “అయుండొచ్చు” అంటూ… తన పని చూసుకోసాగాడు.
ఉల్లాస్ ది టాయ్స్ సెక్షన్ కావడం, ఆ సెక్షన్ ని ఆనుకునే గిరిజ సీటు ఉండడం వల్ల అప్పుడప్పుడూ ఉల్లాస్ తో మాట్లాడే అవకాశం ఉంటుంది.
అరగంట తరువాత ఇంటర్ కమ్ మోగడంతో ఫోన్ వంక చూసిన గిరిజకు డిస్ప్లే లో బాస్ కేబిన్ నంబర్ కనబడడంతో, రిసీవర్ ఎత్తి “సర్!” అంది వినయంగా. “ఒకసారి కేబిన్ కి రండి” చెప్పి ఫోన్ పెట్టేసారాయన.
‘ఏం తప్పు చేసానో ఏంటో!’ మనసులోనే అనుకుంటూ సీట్లోంచి లేచింది. ‘ఆల్ ద బెస్ట్’ అన్నట్లు బొటనవేలు పైకెత్తి చూపాడు ఉల్లాస్ నవ్వుతూ. “మీకలాగే ఉంటుంది మరి” అంటూ లోపలి కేబిన్ దగ్గరకు వెళ్ళి కొద్దిగా డోర్ తెరిచి “మే ఐ కమిన్ సర్?” అడిగింది.
లోపల గణేష్ గారితో పాటు ఆయన తమ్ముడు మహవీర్ గారు కూడా ఉన్నారు. “కూర్చోండి” అన్న గణేష్ గారి మాటకు ఆయన ఎదురుగా ఉన్న కుర్చీలో కూర్చుంది.
గణేష్ గారి ముఖంలో కోపం ఛాయలు అలాగే ఉన్నాయి. “మీరు కాలేజ్ లో ఎప్పుడు చేరుతున్నారు” అడిగారు గణేష్ గారు సీరియస్ గా.
“నేను కాలేజ్ లో జాయిన్ అవట్లేదు సర్” అన్న గిరిజతో “ఏం? సీట్ రాలేదా? మంచి మార్కులే వచ్చాయిగా?” అడిగారు మంచినీళ్ళు తాగుతూ. మహవీర్ గారు మౌనంగా ఇద్దరి సంభాషణ వింటున్నారు.
“నేను అప్లయ్ చెయ్యలేదు సర్!” అంది తలవంచుకుని. “ఎందుకని?” ఆశ్చర్యంగా అడుగుతున్న ఆయనకు ఏమని జవాబివ్వాలో తెలియక, కళ్ళలో ఆగలేమంటూ బయటకు ఉబుకుతున్న కన్నీరు వారి కంట పడకుండా   దాచే ప్రయత్నంలో తల మరింత దించేసుకుంది గిరిజ.
“ఇందాక మల్లిక వాళ్ళ నాన్నగారు వచ్చి, తమ అమ్మాయిని ఇక షాప్ కి పంపమని, కాలేజ్ లో జాయిన్ అవుతోందని చెప్పారు. కాలేజ్ లో చేరే ఉద్దేశం ఉంటే జాబ్ ఇవ్వనని ఆ అమ్మాయికి ముందే చెప్పాను. తనకు చదువంటే ఇష్టం లేదని చెప్పింది. ఇప్పుడు ఇలా చేసింది. మీకు కూడా చదువంటే ఇష్టం లేదా?” రెట్టించారు ఆయన.
“చాలా ఇష్టం సర్! కానీ…” తన్నుకుంటూ వస్తున్న ఏడుపును గొంతులో అదిమిపెట్టడానికి చేస్తున్న ప్రయత్నం వల్ల ఇక మాట్లాడలేక, మౌనంగా ఉండిపోయింది.
ఆ సమాధానం వినగానే “అరె! ఏడుస్తున్నారా!? అసలు విషయం ఏంటో నాకు చెప్పు. మీ వెల్ విషెర్ గా అడుగుతున్నాను”
లాలనగా అడుగుతూ కర్చీఫ్ అందించారు.
ఆయన గొంతులోని ఆప్యాయతకి ఇక కన్నీరు దాచుకునే ప్రయత్నం చెయ్యలేక ఆయన అందించిన కర్చీఫ్ తో కళ్ళు తుడుచుకుని తలెత్తి ఆయన వంక చూస్తూ “నాకు చదువంటే చాలా ఇష్టం సర్! కానీ… ప్రస్తుతం మా ఇంటి పరిస్థితి బాగోలేదు. అందుకే ఈ ఉద్యోగంలో చేరాను” అంటూ చిన్న గొంతుతో తమ కుటుంబ విషయాలు ఆయనతో దాచకుండా చెప్పసాగింది.
గిరిజ చెప్పడం ప్రారంభించగానే మహవీర్ గారు లేచి బయటకు వెళ్ళిపోవడం గమనించి వాళ్ళ సంస్కారానికి మనసులోనే నమస్కరించింది గిరిజ. ఇంటి విషయాలు బయటి వారికి చెప్పకూడదని తెలిసినా, అంతా చెప్పేసాక మనసులోని భారం తగ్గి తేలికగా అనిపించింది.
మొత్తం విన్నాక “మీ నాన్నగారు త్వరలోనే మళ్ళీ మీ దగ్గరకు రావాలని కోరుకుంటున్నాను. అనవసర విషయాలు ఆలోచిస్తే ఆరోగ్యం పాడవుతుంది. చిన్నపిల్లవి. ఇన్ని సమస్యలు మానసికంగా తట్టుకోవడం కష్టమైన పనే.”
“ఈ సందర్భంగా నీకో గుడ్ న్యూస్. ఇదివరకు నీ ప్లేస్ లో పని చేసిన మేడమ్ ఉద్యోగం మానేస్తున్నట్లు, మద్రాస్ లోనే సెటిల్ అయిపోయినట్లు ఫోన్ చేసారు. కనుక హాయిగా నీ జాబ్ నువ్వు చేసుకో. నీ అంతట నువ్వు మానేసేవరకు నిన్ను ఉద్యోగంలోంచి నేను తీసెయ్యడం జరగదు” అన్నారాయన.
ఆ మాట నిజంగానే చాలా ఊరటనివ్వగా “థాంక్యూ సర్! థాంక్యూ వెరీ మచ్” అంది సంతోషంగా. “పిచ్చి పిల్ల” అంటూ నెత్తి మీద చిన్నగా తట్టారాయన.
ఈ సమయంలో ఆయన సంబోధన మీరు నుండి నువ్వులోకి మారడం గమనించినా, ఆయన కన్నా వయసులో సగం వయసు ఉన్నందున అదే బెటర్ అనుకుంది.
మరో ఐదు నిముషాలకి అకౌంటెంట్ శర్మగారికి ఫోన్ చేసి, ఆయన లోపలికి రాగానే “ఈ రోజు నుండి మేడమ్ కి సేల్స్ రిజిస్టర్, డే బుక్ రాయడం, లెడ్జర్ పోస్టింగ్స్ చెయ్యడం నేర్పండి. మీరు రాని రోజు వర్క్ పెండింగ్ ఉండకుండా మేడమ్ చేసేస్తారు” అని చెప్పి,
గిరిజ వంక చూసి “మీరు ప్రతీరోజూ ఉదయం  శర్మగారు రాగానే ఆయన దగ్గర అకౌంటింగ్ నేర్చుకోండి. అప్పటివరకు బిల్లింగ్ వర్క్ ఎవరో ఒకరం చూసుకుంటాం” అని చెప్పడంతో సంతోషంగా “సరే”నంది.
ఆరోజు భోజనానికి ఇంటికి వెళ్తుండగా గణేష్ గారు పిలిచి జీతం ఉన్న కవర్ ఇవ్వడంతో ఇంటికి వెళ్ళగానే ఎప్పటిలాగే తల్లి చేతిలో కవర్ పెట్టేసి, కాళ్ళూ చేతులు కడుక్కుని రావడానికి వెళ్ళింది.
ఈలోగా డబ్బు లెక్కించిన నాగ ” ఇదేంటి గిరీ! ఐదువందల ముఫ్ఫై మూడు రూపాయలు ఇచ్చారు? ” అని అడగడంతో…
“అవునా! ఏమోనమ్మా! ఆయన జీతం ఇచ్చాక, ఆయన ముందు లెక్కపెట్టడం సభ్యత కాదని ఎప్పుడూ లెక్క పెట్టను. ఎందుకైనా మంచిది మరోసారి లెక్కపెట్టు” అన్న గిరిజ మాటలకు, ఈసారి వసంత లెక్కపెట్టి “నిజమే! ₹533/- ఇచ్చారు” అంది.
                     **** సశేషం *****
