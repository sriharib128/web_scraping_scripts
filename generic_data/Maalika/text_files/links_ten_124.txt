రచన: అంబడిపూడి శ్యామసుందర రావు    
రాయలసీమ నేపధ్యముగా కధలు వ్రాయటంలో పేరు పొందిన మార్క్సిస్టు   కధకుడు విశ్వనాధరెడ్డిగారు తాను  పుట్టి పెరిగిన ప్రాంతమును  ప్రాతినిధ్యము వహిస్తూ, అక్కడి ప్రజల జీవితాలను చిత్రీకరిస్తూ, కధలు వ్రాయటము అయన ప్రత్యేకత. ఈయన 1939 జులై 10న కడప జిల్లా రంగరాయపురములో రైతు కుటుంబములో జన్మించాడు. కడప జిల్లాలోనే  విద్యాభ్యాసము చేసి కడప జిల్లాలోని గ్రామాల నామాలను పరిశోధనాంశముగాతీసుకొని శ్రీ వెంకటేశ్వర విశ్వ విద్యాలయము నుండి డాక్టరేట్ పొందాడు. 1958లో ఆమె అనే కథతో సాహిత్య రంగ ప్రవేశము చేశాడు కధకు కమిట్ మెంట్ నేర్పిన ఈయన కధలు పలు భారతీయ, ఆంగ్ల జర్మన్ భాషలోకి అనువదింపబడ్డాయి. 

33 సంవత్సరాలు అధ్యాపక వృత్తిలో వుండి  1993లో ఉత్తమ అధ్యాపకుడిగా రాష్త్ర ప్రభుత్వము చేత సత్కారాన్ని పొందాడు అలాగే కేంద్ర సాహిత్య అకాడమీ అవార్డు పలు ఇతర పురస్కారాలను పొందిన రచయిత  విశ్వనాధరెడ్డిగారు. అనేక విద్యా సాహిత్య సంస్థలతో సాన్నిహిత్యము ఉన్న రెడ్డిగారు కేంద్ర ప్రభుత్వ సంస్థ అయినా భారతీయ భాషల వికాస అభివృద్ధి ప్రచార మండలిలో తెలుగు భాష ప్రతినిధిగా వ్యవహరించారు.
అయన రచనలను పూర్తిగా ప్రాంతీయధోరణిలో చూడరాదు. ఎందుకంటే అవి ప్రాంతీయత మాత్రమే కాకుండా విస్తృతమైన అంశాలను కలిగి ఉంటాయి. ఈయన ఆధునిక కధకుడు ఈయన కధలలో ఆధునికతను  నింపినది  మార్క్సిజము. ఈయన కధలన్నీ ఆయనకు మార్క్సిజము పట్లగల అవగాహనను తెలియజేస్తాయి.  ఈయన రచనల ఆశయము, స్త్రీలపట్ల, దళితులపట్ల, రైతుల పట్ల, శ్రామికులపట్ల, కార్మికులపట్ల గల గౌరవాన్ని సంస్కార దృష్టిని కలిగించటమే. ఈయన కధల్లో స్త్రీ పాత్రలు ధైర్యముగా పరిస్తుతులను ఎదుర్కొని పురుషాధిక్యాన్ని వ్యతిరేకిస్తాయి.  కులమతాల పట్ల ధనస్వామ్యము పట్ల వ్యతిరేకత అసహనం ఈయన రచనలలో ప్రస్ఫుటంగా కనిపిస్తుంది. స్త్రీలను గౌరవించే సమాజము కావాలని కోరుకొనే రచయిత  విశ్వనాధ రెడ్డిగారు.ఈయన కధలు కాలక్షేపానికి చదివే కధలు కాదు. ప్రతి కథా ఒక లక్ష్యముతో నడుస్తుంది.  ప్రస్తుతము అయన కధలలో ఒకటైన,”రెక్కలు” గురించి ముచ్చటించుకుందాము.
ఈ కద నేపధ్యము చిన్నదైనా, పెద్దదైనా ఉద్యోగము చేసే ఆడవాళ్లు మగవాళ్ళనుంచి ఎదుర్కొనే సమస్యలను అంటే లైంగిక వేధింపులను ఒక మహిళా హోమ్ గార్డ్ పంకజము దృఢమైన మనస్తత్వముతో మగపురుగులను లెక్కచేయకుండా తన్ను తాను రక్షించుకునే సమర్ధత చూపించటం, చివరలో ఇచ్చే సందేశములో ఆడపిల్లలను సాకి రక్షిస్తున్నామనుకొనే తండ్రుల రెక్కల కంటే తమ్ము తాము కాపాడుకొనే ఆడపిల్లల రెక్కలే బలమైనవి చెపుతాడు. ఎందుకంటే అప్పుడైనా ఇప్పుడైనా ఆడపిల్లలు ముఖ్యముగా ఉద్యోగాలు చేసే  ఆడవారు మగవారి నుండి ఎదురయే లైంగిక హింసలో ఎటువంటి మార్పు లేదు.  ఈ కధలో పంకజము మాట తీరు, ఇతర అడ హోమ్ గార్డ్ ల పట్ల చూపే శ్రద్ద, ఎలక్షన్ ఆఫీసర్ ను సున్నితముగా దెబ్బతీసే విధానము, పాఠకులకు పంకజము పట్ల ఆరాధన భావాన్ని పెంచుతుంది
ఈ కధ 90 కి ముందు బ్యాలెట్ పేపర్ తో ఎన్నికలు జరిగేటప్పుడు ఎన్నికల సిబ్బందిని పోలింగ్ మెటీరియల్ తీసుకున్నాక,  మట్టికొట్టుకు పోయిన ఎక్కడానికి కష్టముగా వుండే లారీలలో పోలింగ్ స్టేషన్లకు తరలించటము, ఒక పోలింగ్ స్టాఫ్ బృందంలో ఉండే మహిళా హోమ్ గార్డ్ పంకజము పట్ల అసభ్యముగా ప్రవర్తించాలని ప్రయత్నించే ప్రిసైడింగ్ అధికారి నాగేశ్వరరావును పంకజము ఎదుర్కొని బుద్ది చెప్పటంతో కధ ముగుస్తుంది. రచయిత పోలింగ్ బృందంలో అసిస్టెంట్ ప్రిసైడింగ్ ఆఫీసర్ గా ఉంటూ ప్రిసైడింగ్ ఆఫీసర్ ప్రవర్తన గమనిస్తూ పంకజనానికి మోరల్ సపోర్టుగా ఉంటూ ఉంటాడు.  రచయిత  ఉపాధ్యాయ వృత్తిలో ఉండి  ఎన్నికల నిర్వహణలో  అనుభవంతో వ్రాసిన కద ఇది.
పోలింగ్ సిబ్బందితో బయలుదేరిన లారీ పోలీస్ స్టేషన్ ముందు ఆగినప్పుడుఎలక్షన్  బందోబస్త్ కోసము నియమింపబడ్డ ముగ్గురు మహిళా హోమ్ గార్డ్ లు బ్యాగులు పుచ్చుకొని లారీ ఎక్కడానికి  వెనక వైపుకు వస్తారు ముగ్గురు ఇంచుమించుగా పాతిక ఏళ్ల లోపు పెళ్లికాని ఆడపిల్లలే వీళ్ళను గమనించిన అసిస్టెంట్ ప్రిసైడింగ్ ఆఫీసర్ ఆడపిల్లల తండ్రిగా అలవాటుగా కీడెంచటము శంకించటం భయపడటం చేసాడు లారీ ఎక్కటానికి ఇబ్బంది పడుతుంటే ముసలి కానిస్టేబుల్ చిన్నప్పుడు చెట్లు లెక్కలేదా ఆలోచిస్తారు ఎక్కండి అంటే  ఆ ముగ్గురిలో వెనక ఉన్న అమ్మాయి ముందుకొచ్చింది “నీకు తొందర ఎక్కువ కాలుజారి పడతావు స్టూలు తెచ్చుకొని ఎక్కచ్చుగా” అని కానిస్టేబుల్ సలహాయిస్తాడు. దానికి తొందరపాటు అమ్మాయి, “ఇదేమన్నా బాత్రూమా జారీ పడటానికి లారీ ఎక్కి మిగిలిన ఇద్దరు ఆడవాళ్ళ బ్యాగులు అందుకొని ఒకరి తరువాత ఒకరిని చెయ్యి పుచ్చుకొని ఎక్కించింది. అంతవరకూ నింపాదిగా కూర్చున్న ప్రిసైడింగ్ ఆఫీసర్ ఆడవాళ్ళ రాకతో వాళ్ళ దగ్గరకు జరిగాడు.
ఎక్కిన  ముగ్గురిలో ఒక అనుమానల  అమ్మాయికి  ఇది తిమ్మ సముద్రము రూట్ యేన అన్న అనుమానము వచ్చింది.  వెంటనే తొందరపాటు అమ్మాయి ,”నీ కెప్పుడు అనుమానాలే తీరా అక్కడికి వెళ్ళాక ఈ మాట  అడిగితే నీ టోపీ లాక్కుంటారు జాగ్రత్త” అని సమాధానము ఇచ్చింది.  తొందరపాటు అమ్మాయి కలుపుగోలుతనము చొరవ రచయితకు నచ్చింది ఆ అమ్మాయిది  తొందరపాటుతనము అనిపించినా  దృఢ మనస్తత్వములా అనిపించింది. ఆ అమ్మాయి ముఖము  తీరులో ఆకర్షణ, కళ్ళలో తెలివి ధీమా  కనిపించాయి ఆ అమ్మాయి,”మీరే పోలింగ్ స్టేషన్ సార్ ” అని అడిగింది అవకాశము కోసము ఎదురు చూస్తున్న  ప్రిసైడింగ్ ఆఫీసర్ నాగేశ్వరరావు ,” మా ఇద్దరిది ఏరువ పాళెము నేను పిఓ ను ఈయన ఎపిఓ” అని జవాబిచ్చిన నాగేశ్వరరావును ఆ అమ్మాయి ఎగాదిగా చూసి ,”ఏరువ పాళెము హరిజనవాడేనా ?” అని అడిగి ముగ్గురిదీ ఒకే పోలింగ్ స్టేషన్ అని తెలుసుకొని మిగతా విషయాలు పోలింగ్ కు సంబంధించినవి పిచ్చాపాటి మాట్లాడుకున్నారు.
మొదటి పోలింగ్ స్టేషన్ కు చేరటానికి గంట పట్టింది అక్కడ పోలింగ్ సిబ్బందితో పాటు అనుమానాల ఆడపిల్ల దిగింది సందడి అమ్మాయి,”రూట్ ఆఫీసర్ గారు ఆ పిల్ల నోరులేంది  మిగతా వాళ్లతో కాస్త జాగ్రత్తగా ఉండమని చెప్పండి” అని చెప్పింది. ఆ అమ్మాయి మిత్ర రక్షణ పద్దతి చూసి రచయిత  ముచ్చట పడ్డాడు ఇంకా లారీలో మిగిలింది చివరి పోలింగ్ బూత్ కు చెందిన ముగ్గురే నెమ్మదిగా పిఓ నాగేశ్వరరావు ఆ అమ్మాయితో కబుర్లు మొదలుపెట్టాడు వినకూడదు అనుకుంటూనే రచయిత ఆమాటలన్నీ వింటున్నాడు ముందు తన చదువు ఉద్యోగమూ అష్టి పలుకుబడి అన్ని అడక్కుండా నే ఆ  అమ్మాయికి  చెప్పి ఆ అమ్మాయి కర్తవ్య దీక్షను పొగిడాడు ఆ అమ్మాయి కూడా చురకలు ఏమి వేయకుండా విన్నది. హరిజనవాడ పోలింగ్ బూత్ చేరేసరికి చీకట్లు ముసురు కుంటున్నాయి.
 పోలింగ్ బూత్ చేరినాక పిఓ నాగేశ్వరరావు తన బ్యాగ్ తీసుకొని దిగితే ఎపిఓ మహిళా హోమ్ గార్డ్ సాయముతో ఎన్నికల సామాగ్రి దింపుకున్నాడు ఆ సందర్భములోనే మహిళాహోమ్ గార్డ్  తన పేరు పంకజము గా చెప్పింది పోలింగ్ బూత్ గా ఉన్న స్కూలు టీచరు ఇద్దరు పిల్లలతో రెండు లాంతర్లు తెచ్చి ఇచ్చి ఎన్నికల సామాగ్ర్రీ సర్ధించాడు సిబ్బంది సామగ్రి ఉన్న గదికి తలుపులున్నాయి. కిటికీల తలుపులు విరిగి ఉన్నాయి. వీళ్లంతా పనిచేస్తుంటే పిఓ నాగేశ్వరరావు తన పడకకు పిల్లలతో ఏర్పాట్లు చేయించుకుంటున్నాడు. స్కూలు గోడలమీద వ్రాసిన నీతి వాక్యాలలో స్త్రీలను గౌరవింపుము అన్న వాక్యాన్ని పంకజము చదివి అక్కడే నిలబడి ఉన్న టీచర్ ను మెచ్చుకుంది. ఆ టీచర్ ను పెట్రోమాక్స్ లైట్ అన్నా దొరకవా అని అడిగి లేదు అనిపించుకున్నారు. మిగతా ఏర్పాట్ల  గురించి ఆ టీచర్ వీళ్ళకు చెప్పాడు  రాత్రి భోజనాలకు కోడి కోయించానని ఆ టీచర్ చెపుతాడు. పిఓ నాగేశ్వరారావు తానూ వెజిటేరియన్ అని అంటాడు. మిగిలినవాళ్లు పట్టింపులు ఏమి లేవని చెపుతారు. పంకజము నాగేశ్వర రావును,”మీరు బ్రాహ్మలా ?”అని అడుగుతుంది.  “కాదు  మా ఇంట్లో అందరికి వెజిటేరియన్ అలవాటు” అని సమాధానము ఇస్తాడు.
ముఖము కడుక్కుని ఫ్రెష్ అయి చీరలోకి మారిన పంకజాన్ని పిఓ నాగేశ్వరరావు కళ్ళార్పకుండా తమకముతో చూడటాన్ని ఎపిఓ గమనిస్తాడు   భోజనాల సందర్భముగా పంకజము కోడి ముక్క కొరుకుతు నాగేశ్వరరావును కదిలించింది,”కూటికి పనికిరాని బ్రాహ్మణ్యము వదిలించుకోవాలని మేము చూస్తుంటే అందులోకి కమ్మ బ్రామ్మలని, రెడ్డి బ్రామ్మలని మీరందరు జొరబడితే ఎట్లా సార్ ?”అని అంటుంది. ఆశ్చర్యపోయిన నాగేశ్వరరావు “”నువ్వు బ్రాహ్మిన్ వా  ” అని ప్రశ్నిస్తాడు “. ఆ అక్షరాలా బ్రాహ్మణులమే అందులో వైఖానసులము, భారద్వాజస గోత్రము, ఇంటి పేరు  సేనాధిపత్య  చేసేడేమో రోజుకు పదిహేను రూపాయల కూలి వచ్చే హోమ్ గార్డ్”అని పడిపడి  నవ్వుతు జవాబు చెప్పింది. ఈ రకమైన సంతోషకర వాతావరణములో పంకజము కబుర్లతో భోజనాలు ముగించారు. ఆ టీచర్ పంకజాన్ని రాత్రి  అయన ఇంట్లో పడుకొని ఉదయానే రావచ్చు కదా అని అంటాడు. కానీ పంకజము ,”నాకేమి ఇబ్బంది ఉండదు లెండి ఇద్దరు సార్లు ఉన్నారు “అని మర్యాదగా అయన ప్రతిపాదనకు నో చెప్పింది పంకజము. ఈ విషయాన్ని అంత  మాములుగా తీసుకోవటం రచయితను అంటే ఎపిఓ ను కొంత ఆశ్చర్యానికి గురిచేసింది పంకజాన్ని పిఓ నాగేశ్వరరావు మర్మముగా చూస్తున్నట్లుగా ఎపిఓ కు అనిపిస్తుంది.
రెండు బెంచీలను కలుపుకొని పిఓ నాగేశ్వరరావు పడుకున్నాడు ఆ తరువాత ఎపిఓ ఒక చివరగా పంకజము పడుకున్నారు కొంచము సేపటికి నాగేశ్వరరావు వెలుతురుంటే  నాకు నిద్రపట్టదు అంటే అయన  లాంతరును ఆర్పి వేసాడు. రెండవ లాంతరును బాగా తగ్గించి పంకజము వైపు ఒక మూల పెట్టాడు ఎపిఓ కు నిద్ర రావటము లేదు. బయట వినిపిస్తున్న తత్వాలను వింటు తన బాల్య స్మృతులను గుర్తుచేసుకుంటూ నిద్రలోకి జారాడు. ఇంతలో పంకజము గొంతు వినిపించింది “ఏం పిఓ సార్ నిద్ర రావటము లేదా? కొంపదీసి నన్ను మీ భార్యగా అనుకుంటున్నారా ? అని గదమాయించేసరికి “ప్లీజ్ పంకజము నెమ్మది “అని బ్రతిమాలే  ధోరణిలోకి వచ్చాడు. ఎపిఓ లేచి టార్చ్ లైట్ వేస్తే నాగేశ్వరరావు పంకజం కాళ్ళ దగ్గర నిలబడి ఉన్నాడు “ఏం సార్ బయటకు ఏమైనా వెళ్లాలా  ? అని అడిగితే ,”కొత్త చోటు కదా సరిగా నిద్రపట్టటము లేదు బయటకు వెళ్లి సిగరెట్టు తాగి వద్దామనుకున్నా. చీకట్లో తలుపు కనబడలేదు”అని అయోమయముగా నాగేశ్వర రావు సమాధానము ఇచ్చాడు. అది అబద్దమని తెలుస్తూనే వుంది. పంకజము అటు తిరిగి నిశ్చింతగా పడుకుంది. నాగేశ్వరరావు తన పడక దగ్గరకు వెళ్లి లాంతరు వెలిగించి బయటకు వెళ్లి ఐదు నిముషాలు బయట ఉండి  లోపలికి  వచ్చి పడుకున్నాడు. అంతా ప్రశాంతముగా నిద్రపోతున్నారని నిర్ణయించుకొని ఎపిఓ కూడా నిద్రలోకి జారుకున్నాడు.
తెల్లవారు ఝామున బోరింగ్ పంపు శబ్దముతో మెలకువ వచ్చి చూస్తే తలుపులు తెరచి ఉన్నాయి. పంకజము పిఓ ఇద్దరు లేరు. పంకజము గొంతు వినిపిస్తుంది ,”పిఓ సార్ ఇట్లా రావద్దు నేను స్నానము చేస్తున్నా. మీకు మర్యాద కాదు ఇటు రాకండి,”అని సీరియస్ గా చెప్పింది. ఎపిఓ ను చూసిన పిఓ ,”మీరు  లేచారా? కడుపులో బాగాలేదు” అని బొంకాడు  ఇద్దరు లాంతరు పుచ్చుకొని ఆరుబయలు మల విసర్జనకు వెళ్లి వచ్చేటప్పటికి పంకజము రెడీ అయి, ఏమి జరగనట్టు “మీరు కూడా తయారు అవ్వండి”అని చెప్పింది. మిగిలిన పోలింగ్ సిబ్బంది ఇద్దరు వచ్చారు. ఎనిమిది గంటలకు పోలింగ్ ను ప్రారంభించారు. ఓటర్లను చాకచక్యంగా పంపటంలో పంకజము విసుగు లేకుండా నవ్వుతు పనిచేసింది.  పిఓ మొదట్లో బెట్టుచేసి దర్పము ప్రదర్శించినా ఎపిఓ మిగిలిన వాళ్ళ   సహాయముతో  పనులన్నింటిని చక్కగా నిర్వహించాడు. పది నిముషాల ముందే పోలింగ్ అపి ఫారాల పని  పూర్తి చేద్దామని పిఓ అంటాడు. కానీ పంకజము లోపలికి  వచ్చి కూలికి వెళ్లి వచ్చేవాళ్ళు ఉంటారు. అవసరమైతే వాళ్లకు స్లిప్పులు ఇచ్చి పోలింగ్ జరపాలి అని చెపితే మొదట్లో సణిగినా మెజారిటీ అభిప్రాయానికి తలఒగ్గక తప్పలేదు పిఓకు.
ఆరుగంటలకు పోలింగ్ ముగించి ఏడింటికల్లా అన్ని క్లోజ్ చేసి లారి కోసము ఎదురుచూస్తూ కూర్చున్నారు. ఆలస్యము అవుతుందని ఆ టీచర్ భోజనాలు ఏర్పాటు చేస్తానని అన్నము, చట్నీ మజ్జిగా తెప్పించాడు పిఓ నాగేశ్వర రావు,”పోలీస్ స్టేషన్లో మానభంగాలు ఉంటాయని వ్రాస్తున్నారు, ఆడపోలీసులు చాలకన ?” అని మాటల్తో పంకజముపై  మెరుపుదాడి చేస్తాడు. ఈ ప్రశ్నకు ఎపిఓ బాధపడతాడు పంకజము భోజనము మధ్యలో లేస్తూ,”తెలుగు సినిమాల్లో అయితే మీ డైలాగు బాగుంటుంది సార్. నాకు అన్నము సహించటము లేదు. ఆ మాట అనే నోటితో మీరెట్లా అన్నము తినగల్గుతున్నారో  రోజు “అని గంభీరంగా అంటుంది ఒక మహిళా పోలీస్ కాబట్టి ఆ మాట అనగలిగాడు. ఇంకా ఎవరితోనైనా ఆ మాట అనగలిగేవాడు కాదు.  చావు దెబ్బ తిన్న పిఓ సైలెంట్ అయినాడు
రాత్రి పదకొండు గంటలకు రిసీవింగ్ కేంద్రానికి చేరినాక మెటీరియల్ అప్పజెప్పినాక పిఓ మాటవరసకు కూడా ఎవరితో చెప్పకుండా వెళ్ళిపోయాడు. పంకజము వీడ్కోలు చెప్పటానికి ఎపిఓ దగ్గరకు వచ్చింది. రచయితకు కళ్ళలో నీళ్లు తిరిగాయి,”ఈ ఉద్యోగమూ ఎందుకు చేస్తున్నావమ్మా “అని భాదతో అడుగుతాడు. “పదో తరగతి తప్పిన దానికి ఏ ఉద్యోగమూ వస్తుంది సార్. ఇంట్లో నామీద ఆధారపడి నలుగురు బ్రతుకుతున్నారు. నాన్న లేడు.  ఎక్కడైనా ఎదో ఒకటి చెయ్యాలి కద సార్ ఎక్కడైనా ఆడవాళ్ళంటే  అలుసే సార్”అని పంకజము జవాబిస్తుంది రచయిత “ఆ పిఓ వెధవ “అని పూర్తి చేయలేకపోతాడు “అదొక రకము ఊర కుక్క సార్. అదిలిస్తే పారిపోయే రకము. పిచ్చి కుక్కలు వెంట బడితే ఏమి చేస్తానని ఆలోచిస్తున్నారా?” అని నవ్వుతు అడుగుతుంది. దీనికి పంకజమే జవాబు  చెపుతుంది. ఈ సమాధానము సమాజానికి కనువిప్పు కలిగించేది రచయితను ఆలోచనల్లో పడేసింది. “శరీరము వంపు సొంపులు తప్ప ఏది చూడని సంస్కారము మగవాళ్లలో ఉన్నంతకాలము బాధలైన ఇంతే. ఇంతకన్నా ఘోరమా కదా సార్ మీరైతే ఏమి చేస్తారో చెప్పండి ?'” అన్న ప్రశ్నకు రచయిత  వణికిపోతాడు. ఎందుకంటే తన కూతుళ్లను ఇన్నాళ్లు కాపాడుతున్నాను అనుకుంటున్న రచయితకు తన రెక్కలు ఎంత బలహీనమో ఆ క్షణములో తెలిసింది. పంకజము నవ్వుతూ సెలవు తీసుకుంటుంది .
రామబాణము చెట్లు రాల్చిన పూల మధ్య చీకటిని చీల్చలేని కాంతి రేఖల మధ్య పంకజము టకటకా సాగిపోతుంది.
రచన: రాజన్
దిక్కుల చిక్కుల జటాజూటము
అందులొ హరిసుత నిత్యనర్తనము
కొప్పున దూరిన బాలచంద్రుడు
జటగానుండిన వీరభద్రుడు
.
గణపతి ఆడగ నెక్కిన భుజములు
మాత పార్వతిని చేపట్టిన కరములు
స్కందుడు కూర్చొను ఊరువు నెలవులు
సకల దేవతలు మ్రొక్కెడు పదములు
.
అజ్ఞానాంతపు ఫాలనేత్రము
శుభాలనిచ్చే మెరుపు హాసము
ఘోరవిషమును మింగిన గ్రీవము
సర్వలోక ఆవాసపు ఉదరము
.
మదమను గజముకు చర్మము ఒలిచి
ఒంటికి చుట్టిన తోలు వసనము
మృత్యుంజయుడను తత్వము తెలుపు
మెడలో వేసిన కాలసర్పము
.
పుట్టుక మూలము కామదేవుని
మట్టుబెట్టిన మహాదేవుడవు
ప్రాణము తీసెడి కాలయమునికి
మృత్యువునిచ్చిన కాలకాలుడవు
.
గ్రుక్కెడు పాలు అడిగినవానికి
పాలసంద్రమే ఇచ్చిన వాడవు
పదునారేండ్ల ఆయువు వానిని
చిరంజీవిగా చేసిన రేడువు
.
భక్తిప్రపత్తుల పూజించ యక్షునికి
దిక్పాల్కత్వము ఇచ్చినవాడవు
సనకసనందుల శంకలు తీర్చగ
ఆదిగురువుగా వెలసినవాడవు
.
చేతిలొ ఢమరుక ఢమఢమ మ్రోగగ
అక్షరంబులే గలగల జారగ
అందు పుట్టినవి నీదు సూత్రములు
సర్వ శాస్త్రములకాధారములు
.
మహావిష్ణువే మద్దెల కొట్టగ
చదువులతల్లి వీణ మీటగా
మహాశక్తియే లాస్యమాడగా
చతుర్ముఖుండు వేదముపాడగ
దేవగణంబులు పొగడగ పొగడగ
మునిజనంబులు మనసున కొలువగ
అసురసంధ్యలో ధవళనగముపై
తద్ధిమి తకధిమి నాట్యమాడెదవు
.
కాలికదలికలె కాలపు గతులు
సత్యధర్మములె అడుగుల గురుతులు
సకల సంపదలు సర్వభోగములు
ఒంటికినంటిన భస్మరాశులు
.
భక్తకోటులు కొలిచెడి వేల్పుల
మనములనుండెడి వేల్పుల వేలుపు
నా మానసగిరిపై నివాసముండి
అరిష్డ్వర్గము పారద్రోలుమా
నీ పదపద్మము పట్టివీడని
మహాభోగమును కటాక్షింపుమా
హరహర శివశివ శంభోశంకర
గానామృతమున ఓలలాడగా
నన్నుమరువగా నిన్ను చేరగా
శక్తి నొసగుమా భక్తి నొసగుమా
అనితరసాధ్యమౌ ముక్తినొసగుమా
.
…………..హరహర మహాదేవ శంభోశంకర నమః పార్వతీపతయే నమః
రచన:    శ్రీరామదాసు అమరనాథ్
అల తాకగానే  దరి పులకరించింది
నది సొగసుతో తాను పరవశించింది .
కల చెదిరి మదిలోన  గుబులాయనేమో
ఒక మనసుకై తనువు పలవరించింది .
తలపైన పూబంతి  వికసించెనేమో
ఒక ప్రేమ అనుభూతి  పరిమళించింది .
ఇలలోన అందాలు  దాగున్నవేమో
ఒక సొగసు వెన్నెలై పరితపించింది .
శిలలోని సొంపులను  పరికించితే ‘శ్రీయా ‘
ఒక మూగ రస జగతి  పలుకరించింది .
రచన:    పారనంది శాంతకుమారి.
అమ్మలాంటి చంద్రుడున్నా…
నాన్నలాంటి సూర్యుడులేని రాత్రిలో,
ఎంతటి భయమో మనని వాటేస్తుంది.
తెల్లవారితేమాత్రం…
అదేభయం ముఖం చాటేస్తుంది.
అమ్మ ప్రేమలాంటి వెన్నెల-
ఇవ్వలేని ధైర్యాన్ని,
నాన్నప్రేమలాంటి వెలుగు
ఆశ్చర్యంగా ఇవ్వగలుస్తుంది.
వెన్నెల ఇచ్చేఆహ్లాదం కన్నా
వెలుగు ఇచ్చే ఆరోగ్యమే
జీవితాన్ని సాఫీగా నడిపిస్తుంది.
వెన్నెలవల్ల కలిగే బ్రాంతులనుండి
వెలుగు మనని విడిపిస్తుంది,
వాస్తవంలోని విలువలను మనకి నేర్పిస్తుంది.
అనుభవిస్తే….వెన్నెల ఇచ్చే చల్లదనం కన్నా
వెలుగు ఇచ్చే వెచ్చదనం మిన్నఅనిపిస్తుంది.
ఆలోచిస్తే….వెన్నెల వెదజల్లే చల్లదనానికి
వెలుగు ఇచ్చే వెచ్చదనమే కారణమని తెలుస్తుంది.
నిశితంగా చుస్తే….
నాన్నకంటే వేరుగా కనబడని అమ్మలా
వెలుగులోని ఒకభాగమై వెన్నెల వికసిస్తోందని
అర్ధమవుతుంది.
రచన: భమిడిపాటి స్వరాజ్య నాగరాజారావు.
ఈ సృష్టిలో అమ్మ నాన్నకంటే ఎందుకు ఎక్కువో
మన దృష్టిలో నాన్న అమ్మకంటే ఎందుకు తక్కువో
ఆలోచిస్తేనే అర్ధమవుతుంది,
అవలోకిస్తేనే బోధపడుతుంది.
కలయికలోని సుఖాన్ని మాత్రమే ఆశించే
నాన్నలోని ఆవేశంవల్లే
ఈ సృష్టిలో నాన్నతక్కువయ్యాడని అర్ధమయింది.
కలయిక తరువాత కలిగే కష్టాలన్నిటినీ
అమ్మ ఆనందంతో ఆస్వాదించటంవల్లే
మన దృష్టిలో అమ్మ ఎక్కువయ్యిందని బోధపడింది.
కోపం ధూపమై నిలిచి ఉన్ననాన్న ప్రేమ,
శాంతం ఆసాంతం కలిగిఉన్న అమ్మ ప్రేమ,
కరిగి కన్నీరయ్యే మెత్తదనాన్ని కలిగి ఉన్న అమ్మ,
మరిగి కాగే కరుకుతనాన్ని కలిగి ఉన్న నాన్న,
ఇలా ఈ గుణాలలోని తేడాల వల్లే
అమ్మ అన్నిటికన్నా ఎక్కువ అవటం ,
నాన్న అమ్మకన్నా తక్కువగానే నిలవటం
సహజమే కదా అని అనిపించింది,
అసహజమేమీ లేదని కూడా అనిపించింది.
 
 
Jyothivalaboju
Chief Editor and Content Head
మా పాఠకులు, రచయితలు, మిత్రులందరికీ వికార నామ సంవత్సర యుగాది శుభాకాంక్షలు..
షడ్రుచుల సమ్మేళనం – తీపి (మధురం), పులుపు (ఆమ్లం), ఉప్పు (లవణం), కారం (కటు), చేదు (తిక్త), వగరు (కషాయం) అనే ఆరు రుచులు కలసిన ఉగాది పచ్చడి తెలుగువారికి ప్రత్యేకం. సంవత్సరం పొడుగునా ఎదురయ్యే మంచి చెడులను, కష్ట సుఖాలను సంయమనంతో స్వీకరించాలన్న సందేశాన్ని  అందించే యుగాది సందేశంతో మరో కొత్త సంవత్సరంలోకి అడుగిడదాం. ఈ సంవత్సరంలో మీకందరికీ శుభాలు కలగాలని మేము మనస్ఫూర్తిగా కోరుకుంటున్నాము.
ప్రతీ నెల మీరు చదువుతున్న కథలు, కవితలు, వ్యాసాలతొ పాటుగా ఈ మాసం ఒక ప్రత్యేకమైన విందును అందిస్తున్నాము. సాహిత్యం, సాంకేతికను జోడించి ఎన్ని అద్భుతాలనైనా సృష్టించవచ్చు. అలాటి కొన్ని ప్రయోగాలను మాలిక పత్రిక ప్రయత్నించి దిగ్విజయంగా పూర్తి చేసింది. అదే విధంగా గొలుసుకథలాంటి మరో ప్రయోగం. నవరసాలను కథలరూపంలో అందించాలని కొందరు మహిళా రచయిత్రులతో  సంప్రదించి, ఆచరణలో పెట్టగా అందమైన కథలు వెలుగులోకి వచ్చాయి. అందరినీ అలరించాయి. ఆ తొమ్మిదిమంది రచయిత్రులు రాసిన నవరసాల సమ్మిళితమైన నవ కథలను మాలిక పత్రిక మీ అందరికోసం అందిస్తోంది. ఈ కథలన్నీ నవరసాలు..నవకథలు అన్న టాగ్ లో భద్రంగా ఉంటాయి. ఎప్పుడైనా ఆ లంకెలో చదువుకోవచ్చు. ఇక ఈ మాసపు విశేషాలు మీకోసం..

  1. నవరసాలు..నవకథలు.. అద్భుతం
2. నవరసాలు..నవకథలు.. భీభత్సం
 3. నవరసాలు..నవకథలు.. రౌద్రం
4. నవరసాలు..నవకథలు.. శాంతం
 5. నవరసాలు..నవకథలు.. హాస్యం
 6. నవరసాలు..నవకథలు.. వీర
 7. నవరసాలు..నవకథలు.. కరుణ
 8. నవరసాలు..నవకథలు.. భయానకం
 9. నవరసాలు..నవకథలు.. శృంగారం
10. ఇల్లాలు
11. అమలిన శృంగారం
12. ఆసరా
13. చెక్కిన చిత్ర శిల్పం
14. హాలోవిన్
15. వేకువలో.. చీకటిలో
16. అమ్మమ్మ 1
17. Some బంధం
18. కాసాబ్లాంకా
19. కార్టూన్స్. జెఎన్నెమ్
20. మధ్యమహేశ్వర్
21. తేనెలొలుకు తెలుగు
22. అన్నమయ్య ఆధ్యాత్మికానందలహరి
23. మహాకవి శ్రీశ్రీ గురించి కొందరు ప్రముఖులు
24. కాముని పున్నమి
25. భూమి ద్వారం మూసుకుపోతుంది
26. యోగాసనం 2
27. అంబ – శిఖండి వృత్తాంతం
28. విశ్వనాథవారి భ్రమరవాసిని
29. కవితా నీరాజనమైన నివేదన
30. మార్మిక శూన్యం
31. దేనికి..?
32. ఆడంబరపు కోరికలు
33. బొటన వేళ్లు
రచనః శ్రీమతి నండూరి సుందరీ నాగమణి.
నదీ సుందరి నర్మద
ఆకాశంలో ఇంద్రధనువును చూస్తే ఎంత ఆనందం కలుగుతుందో నర్మదను చూసినా అంతే నాకు. పూలలోని మకరందాన్ని, ఆకాశంలోని అనంతాన్ని, కడలిలోని గాంభీర్యాన్ని, హిమవన్నగాల ఔన్నత్యాన్ని, సంగీతంలోని మాధుర్యాన్ని, సూరీడి వెచ్చదనాన్ని, జాబిల్లి చల్లదనాన్ని, మల్లెపూవుల సౌరభాన్ని కలిపి రంగరించి నర్మదను తయారుచేసాడేమో ఆ బ్రహ్మ! అదీ నా కోసం. ఆమె ఎప్పుడూ అద్భుతమే మరి నాకు!
***
నేను వేదిక మీద పాడినపుడు పరిచయమైంది నర్మద. స్థానిక సంగీత కళాశాలలో వేణుగాన అధ్యాపకుడిగా పనిచేసే నేను వేణుగానమే కాకుండా, నా గొంతుతో కూడా పాడతాను. ఒక సంగీత కార్యక్రమంలో నేను అన్నమాచార్య కీర్తనలను ఆలపించినపుడు, ఆ కచేరి అయిపోగానే దగ్గరకు వచ్చి ప్రశంసించిన నర్మద నాకు అత్యంత దగ్గరి స్నేహితురాలిలా అనిపించింది. మా పరిచయం కొనసాగి, క్రమేపీ అది స్నేహంగా పరిమళించింది. రాష్ట్ర ప్రభుత్వోద్యోగి ఐన నర్మద, నేను ప్రతీ ఆదివారం ఏదో ఒక సంగీత సభలో కలిసేవాళ్ళము.
ఎక్కువగా మా సంభాషణలు సంగీతం మీదనే సాగేవి. ఆమె పాడకపోయినా, పాటల సాహిత్యం మీద మక్కువ ఎక్కువ అయినది కావటం వలన నేను పాడే కీర్తనల సాహిత్యాన్ని విడమరచి చెప్పేది. ఒక సారి పత్రికా విలేఖరి అయిన తన స్నేహితురాలిని పిలిపించి, నా ఇంటర్వ్యూ వేయించింది ఆ పత్రికలో. దానితో నాకెంతో మంచి పేరు రాసాగింది. నాకు వచ్చే అవకాశాలు కూడా ఎక్కువ అయ్యాయి. 
ఆ దశలోనే ఒక సలహా ఇచ్చింది నర్మద. నన్ను చిత్రగీతాలు ఆలపించమని. సాధారణంగా శాస్త్రీయ సంగీతం పాడే వారికి, బోధించేవారికి, చిత్రగీతాలు రుచించవు. కారణం సంగీత రాగాలను కలిపేసి, అన్య స్వరాలను వేసేసి లేదా వక్రసంచారం చేయించి పాటల్లో వాడేస్తారన్న ఒక భావన. 
మా గురువు గారు కూడా సంగీతం నేర్పే ముందావిషయమే చెప్పి, చిత్రగీతాలను పాడితే అసలైన సంగీతం రాదని చెప్పారు. కేవలం నర్మద మాట తీసెయ్యలేక నేను పాత హిందీ, తెలుగు చిత్రగీతాలను వినటం మొదలుపెట్టాను. 
***
నాకింతవరకూ తెలియని ఒక గొప్ప ప్రపంచం నాకు పరిచయమైంది. ఆహా ఎన్ని గీతాలని? హిందీ చిత్రగీతాలలోని మాధుర్యాన్ని వర్ణించే మాటలే నాకు దొరకలేదు. 
కె యల్ సైగల్, ముఖేష్, మహమ్మద్ రఫీ, మహేందర్ కపూర్, మన్నాడే, కిషోర్ కుమార్ గండుకోయిలలైతే, లతా, ఉషా, ఆషా సోదరీమణులు, అనూరాధా పౌడ్వాల్, సాధనా సర్గం, అల్కా యాగ్నిక్, సురయ్యా వంటి మత్తకోకిలలు… 
జేసుదాస్ వంటి కారణజన్ముడు అటు శాస్త్రీయ సంగీతమే కాకుండా ఇటు హిందీ రంగం లోనూ, అటు తెలుగు, తమిళ, కన్నడ, మళయాళ చిత్ర సంగీత రంగాల లోనూ సంగీతామృత మథనం సలుపుతున్న గొప్ప గాయకుడు.
ఇక మన మాతృభాష అయిన తెలుగు పాటల తీయదనం తీరేవేరు. చక్కని చిక్కని సాహిత్యానికి అంతకన్నా మక్కువైన బాణీలు కట్టిన స్వరసారధులు ఎంత మందో… 
తన గళమంటేనే మాధుర్యానికి మారుపేరని ఘంటసాల వేంకటేశ్వరరావు గారు, మధురిమ, చిలిపిదనం, ప్రణయవల్లరి కలబోతతో తొలినాటి పాటలతో మనసు దోచిన బాలసుబ్రహ్మణ్యం గారు, తీపిరాగాలను పంచిన పీబీ శ్రీనివాస్ గారు, మెత్తని గొంతుతో పాడిన ఎ యం రాజా గారు, మెలొడీతో ప్రాణం తీసేసే జేసుదాస్ గారు, రామకృష్ణ, ఆనంద్ ఎంత మంది గాయకులనీ… 
అలాగే వనితామణులలో లీల, సుశీల, యస్ వరలక్ష్మి, రావు బాలసరస్వతి, వసంత, యల్లార్ ఈశ్వరి, యస్ జానకి, వాణీజయరామ్… ఆ తర్వాతి తరం లో చిత్ర, ఉష, గోపికాపూర్ణిమ, సునీత ఇంకా ఎంతమంది గాయనీమణులు? 
ఆ పాటలు వింటూ ఉంటే, ఆ వాద్యసహకార సమ్మేళన అందలాలలో ఊరేగే పదాల వధువుల సౌందర్యాన్ని ఆస్వాదిస్తూ ఉంటే ఇక వేరే ప్రపంచమే వద్దని అనిపిస్తూ ఉండేది. 
అలా ఒక మూడు నెలలపాటు నిర్విరామంగా చిత్ర సంగీతం విన్నాను. వింటున్న కొద్దీ కొత్త విషయాలు తెలిసేవి. 
నిజానికి శాస్త్రీయ సంగీతాన్ని చిత్రరంగం ఉపయోగించుకున్నట్టు, విశ్వవ్యాప్తం చేసినట్టు మరే మీడియా చేసి ఉండదేమో… 
అద్భుతమైన దర్బారీ కానడ రాగాన్ని ‘శివశంకరీ’ పాట ద్వారా అందరికీ తెలిసేట్టు చేసిన పెండ్యాల వారి, ఘంటసాల వారి కృషిని ఎలా విస్మరించగలము?
ఆనందభైరవి, హంసానందిని, వసంత, వలజి, కళ్యాణి, అమృత వర్షిణి, చక్రవాకం, శంకరాభరణం, కానడ, సింధుభైరవి… ఎన్నెన్ని రాగాలని? ఎన్నెన్ని గీతాలని? ఇక హిందోళ, మోహనాలయితే ఎన్ని గీతాలలోనో మోహనాలే… సమ్మోహనాలే…
చిత్రగీతాలను నేర్చుకుని పాడాలన్న అభిలాష కలిగింది నాకు. లిరిక్స్ కావాలంటే ఏ పాట కావాలన్నా క్షణంలో సరఫరా చేసేది నర్మద. కొన్ని మంచి హిందీ, తెలుగు చిత్రగీతాలు నేర్చుకున్నాను.
ప్రతీరోజూ చేసే శాస్త్రీయ సంగీత సాధనతో పాటుగా ఈ గీతాల గాన సాధననూ కొనసాగిస్తూ ఉండేవాడిని. వేణువు మీద ఇళయరాజా గారి చిత్రగీతాల ఇంటర్ ల్యూడ్స్ ని వాయించేవాడిని. ముఖ్యంగా ‘సాగరసంగమం’ చిత్రంలోని ‘మౌనమేలనోయి’ పాటకు ముందు వచ్చే వేణువు బిట్ ని వాయిస్తూ ఉంటే ఆ సమ్మోహన మాధుర్యానికి ప్రాణం పోయినంత పనయ్యేది… రససిద్ధి కలిగి కళ్ళలోంచి కన్నీరు పొంగి వచ్చేది. ఇంత అద్భుతమైన మాధుర్యాన్ని పరిచయించిన నర్మద ఋణాన్ని ఎలా తీర్చుకోగలను?
అప్పుడప్పుడూ వేదికల మీద చిత్రగీతాలను పాడటం లేదా వాటికి ఫ్లూట్ బిట్స్ అందించటంలాంటివి నర్మద స్నేహితుల ద్వారా సాధ్యమైంది. అందరూ అందించే ప్రశంసలు నా బలాన్ని పెంచేవి.
***
అమ్మానాన్నలు నా పెళ్ళికి వత్తిడి చేయసాగారు. కొన్ని కారణాల వలన నేను పెళ్ళి చేసుకోదలచుకోలేదు. నా తమ్ముడికీ, చెల్లెలికీ మంచిచదువులు చదివించి పెళ్ళిళ్ళు చేయాలన్నదే నా సంకల్పం. నా సంగీత విద్యను బోధించటం ద్వారానే దానికి సార్థకత కలిగించాలన్నది నా ధ్యేయమైనది.
ఒక ఆదివారం నర్మద మా యింటికి వచ్చినపుడు ఈ ప్రసక్తి వచ్చింది. నర్మద అప్పటికే మా అమ్మానాన్నలకు ఎంతో దగ్గరైంది. తమ్ముడు మురళీ, చెల్లెలు హరిణీ కూడా ఎంతో చనువుగా ఉండేవారు తన దగ్గర. 
అమ్మ నా పెళ్ళి ప్రసక్తి తేగానే నా ముఖంలో చిరాకు ప్రదర్శితమైంది. అసలే నాకిష్టం లేని టాపిక్, పైగా నర్మద ఇంటికి వచ్చినపుడు… కోపంగా అమ్మ వైపు చూసాను.
“అయ్యో, ఎందుకంత కోపం? అమ్మ మాత్రం ఏమడిగారని? ఏ వయసుకా ముచ్చట కదండీ? మీరు ఒకింటి వారైతే చూడాలని పెద్దవారి ఆశ…” అంది నర్మద నచ్చజెబుతున్నట్టుగా.
“చాల్లెండి… ఇప్పుడు నాకు పెళ్ళి ఒకటే తక్కువ… అవసరం లేదు… నన్నిలా ఉండనీయండి…” అని లేచి వడివడిగా నా గదిలోకి వెళ్ళిపోయాను. 
ఎందుకో చాలా నిస్సహాయంగా అనిపించింది. నర్మద నా మనసంతా నిండి ఉంది. అలా అని ఆమెను అడగలేను, నా ప్రేమను వ్యక్తమూ చేయలేను. ఒక వేళ తాను కాదంటే ఈ స్నేహం కూడా మిగలదు మా మధ్య!
ఎప్పటికీ నేనందుకోలేని అందమైన తీరమే నర్మద…
***
మర్నాడు ఉదయం ఐదు గంటలకల్లా లేచి స్నానాదులు పూర్తి చేసుకుని, డాబా మీద కూర్చుని నా సంగీత సాధన మొదలుపెట్టాను. ఎప్పట్లాగానే ఒక ఐదు కీర్తనలు పాడుకున్నాక, వేణువు తీసి వాయించసాగాను. 
నాకు తెలియకుండానే నా మురళి నుంచి ‘రా…రా… రాగమై, నా… నా… నాదమై’ అనే పాట వెలువడింది. నర్మదను తలచుకుంటూ నాదాన్ని నాభి నుంచి ఊదుతూ మురళిలో పలికిస్తూ ఉంటే మనోదేహాల అణువణువూ జలదరింపుతో ఒక్కసారిగా వణికింది. 
తాదాత్మ్యతను మించినదేదో నన్ను ఆవహించగా పాట వాయించటం పూర్తికాగానే సొమ్మసిల్లిపోయినట్టు అయిపోయాను. 
పది నిమిషాల పైగా అలాగే మౌనంగా ధ్యాన ముద్రలో ఉన్నట్టు ఉండిపోయిన నేను నా మొబైల్ రింగ్ అవుతుంటే చేయి చాచి దాన్ని అందుకున్నాను.
“హలో నేను నర్మదను మాట్లాడుతున్నాను…” నాగస్వరం విన్నట్టే అయింది నా మనసు. 
అవతలినుంచి ఆమె చెబుతున్నది వింటుంటే నా కళ్ళలోంచి ధారలుగా కన్నీరు కాల్వలు కట్టింది. ఆనందవిషాదాల సమ్మేళనమే నా అశ్రుధార.
***
నా జీవితంలో నాకు అయాచితంగా లభించిన వరాలు రెండు. ఒకటి సంగీతం, మరొకటి నర్మద. 
మరి? నర్మద తనంతట తాను నన్ను ప్రేమిస్తున్నాననీ, ఇద్దరం వివాహం చేసుకుందామని ఆ రోజు నాకు ఫోన్ లో చెప్పకుండా ఉండి ఉంటే నా జీవితంలో ఇంత మాధుర్యం నిండేదా? 
నా ప్రతీ అడుగునూ నర్మదతో కలిసి నడుస్తూ, జీవితంలో ఎన్నెన్నో వసంతాలను వసంతమయం చేసుకున్నాను. ఇద్దరు పిల్లలకు జన్మనిచ్చి, వారిని చక్కని సంగీత రత్నాలుగా తీర్చి దిద్దాము. 
నా ప్రతీ అవసరాన్ని ఎంతో ప్రేమగా తీరుస్తూ, అవసరమైన విషయాలలో చక్కని సలహాలను అందిస్తూ, ఆకటివేళల ఆహారాన్ని తినిపించి, పడకగదిలో తనను తాను ప్రేమతో అర్పించుకుని, నా కోపాన్ని, ఉక్రోషాన్ని, తొందరపాటును భరిస్తూ, ఎప్పటికప్పుడు ప్రేమతో క్షమిస్తూ నా జీవితాకాశంలో ఎన్నటికీ అస్తమించని పూర్ణ చంద్రబింబమయింది నా నర్మద. 
అసలు స్త్రీ అంటేనే అంతే కదా… మనల్ని ఏ వయసులోనైనా అక్కున చేర్చుకునే అద్భుతమైన అమ్మ ఆమె. అందులోనూ నా నర్మద నాకు మరింత ప్రత్యేకం.
***
ఇక్కడికి వచ్చి చాలా రోజులైంది. మా పెళ్ళి అయి అప్పుడే ముప్పై వసంతాలైపోయాయి. 
మా తొలి వివాహ వార్షికోత్సవం హైదరాబాదులో కాకుండా ఎక్కడైనా జరుపుకుందామని నర్మద అన్నప్పుడు, ఎక్కడకు తీసుకువెళ్ళాలో స్థల నిర్ణయాన్ని కూడా ఆమెకే వదిలిపెట్టాను. 
అప్పుడే తొలిసారిగా ఇక్కడికి వచ్చాము. టూరిజం ఆట్టే డెవలప్ అవలేదీ ప్రాంతంలో అప్పటికి. 
పాపి కొండల మధ్యలోని ఒక రిసార్ట్ ఇది. చుట్టూరా నీలిరంగులో ఉన్న కొండలు. చల్లగా మెల్లగా పారే గోదావరీ నదీమతల్లి. ఒడ్డున ఉన్న కుటీరంలో మేమిద్దరం. పున్నమికి ముందు రోజు వచ్చాము. అక్కడ పూర్తిగా ప్రకృతి, మేము మాత్రమే ఉన్నాము. ఇసుక తిన్నెల మీద కూర్చుని ఆ అందాలను ఆస్వాదిస్తూ, సంగీతాలాపన చేస్తుంటే రోజులు గంటలుగా, గంటలు క్షణాలుగా కరిగిపోతున్నాయి.
చక్కని చల్లని వెన్నెల రాత్రి, ఎదురుగా గోదారి, అందులో మెల్లగా పయనించే రాదారి పడవలు, పైనుంచి తెల్లని మంచు ధారలాగా పరిమళించే వెన్నెల… ఆ వెన్నెల కిరణాల స్పర్శతో మరింతగా మెరిసే గోదావరి… ఎంత సేపు అక్కడ ఉన్నా, ఎంత సేపు ఆ మాధురిని ఆస్వాదించినా తనివి తీరనంత అందం… 
నర్మద అభిరుచిని, ఎంపికను అభినందించకుండా ఉండలేకపోయాను. ఆ నది ఒడ్డున ఒకరితో ఒకరుగా ఎన్నెన్నో చెప్పుకుంటూ, పాడుకుంటూ, ఒకరిలో ఒకరుగా ఒదిగిపోయాము.
ఆనాటి మధురస్మృతులను మరల మరల మననం చేసుకోవటానికి పదవ వార్షికోత్సవం, ఇరవయ్యవ వార్షికోత్సవం కూడా ఇక్కడే జరుపుకున్నాము. పున్నమిరోజులలోనే వచ్చేలా ప్లాన్ చేసుకుని…
అయితే రజతోత్సవానికి నర్మద పదవీవిరమణ ఉత్సవం జరగటం వలన రావటానికి వీలు కుదరలేదు. మళ్ళీ అయిదేళ్ళ తరువాత, ఇదిగో… ఇప్పటికి కుదిరింది.
“చూడు నర్మదా… ఎంత చల్లగా ఉందో ఈ రాత్రి… ఆరోజులాగానే ఆకాశంలో మబ్బులు లేవు… చంద్రుడు మాత్రమే… సుధాకరుడు కదా, అమృతాన్ని కడుపునిండా తాగేసాడేమో దాన్ని మెల్లగా మనమీద వర్షిస్తున్నాడు… అదిగో చూడు అప్పటిలాగానే ఆ చిన్ననావలో దీపం చూడు… ఇప్పుడే వండుకుని తిన్నట్టున్నారు ఆ దంపతులు… అరె, ఆ నది మీద చూడు, వెన్నెల అలలు ఎలా కదులుతున్నాయో…” నర్మద చేయి పట్టుకుని మాట్లాడుతూనే ఉన్నాను ఆగకుండా, ఆపకుండా…
***
“పంతులు గోరూ… పంతులు గోరూ…” ఎవరో భుజమ్మీద తట్టినట్టయింది. ఉలిక్కిపడి “ఎవరదీ?” అన్నాను అప్రయత్నంగా…
“నాను అప్పలకొండనండే… కాటేజీ వోచ్ మేన్ని. ఏటిదీ, ఇంత దూరం ఒక్కరూ వొచ్చేసీ, మీలో మీరే ఏటేటో మాటాడేసుకుంతన్నారూ? అసలే మీకు కళ్ళునేవు… సూపు ఆపడదు… మీకు తెలవకుండానే నది దగ్గరసా ఎల్లిపోతన్నారు… రాండి కాటేజీకి ఎలిపోదాం. అర్దరేత్రి అవుతున్నాది. మీ అబ్బాయిగోరు తెల్లారీసరికొచ్చేత్తామని నాకు పోను సేసారు. రండి మరి…” అని లేవదీసి నడిపించసాగాడు.
“చూసావా నర్మదా… వీళ్ళంతా నువ్వు లేవని అంటున్నారు… నిజం చెప్పు నువ్వే కదా నన్నిక్కడికి తీసుకువచ్చింది? లేకపోతే నేను ఒక్కడినీ ఎలా రాగలుగుతాను? ఈ అందాలన్నీ నువ్వు లేకుండా ఎలా చూడగలనూ? ఎప్పుడూ నా పక్కనే ఉంటూ, నన్ను నడిపిస్తూ, నాకు నీ కళ్ళతో చూపించే ప్రపంచాన్ని ఇప్పుడూ చూస్తున్నానంటే నాలో నిండి ఉన్న నువ్వే కదా నన్ను నడిపిస్తున్నావు? ఈ మామూలు మనుషులకు అర్థం కాదు… మన అలౌకిక బంధపు విలువేమిటో ఎంత వివరించినా అవగతం కాదు. 
నువ్వు భౌతికంగా నాకు దూరమయ్యావు కానీ నాలోనే లీనమై ఉన్నావని ఈ అమాయకులకు ఎలా చెప్పేది? నా పేరు సాగర్ కదా… నర్మద విలీనమయ్యేది ఈ సాగరుడిలోనే అని ఎప్పటికి తెలుస్తుందో ఈ ప్రపంచానికి! 
అన్నట్టు… కొత్తగా నేను కనుక్కున్న రాగానికి నీ పేరు పెట్టాను కదా… ఆ రాగాలాపన సీడీ లాంచింగ్ ఎల్లుండే… అందుకనే నన్ను తీసుకువెళ్ళటానికి నీ కొడుకు తెల్లారకుండానే వచ్చేస్తున్నాడు… మరి వెళ్ళి పడుకుందామే, చాలా రాత్రి అయింది కదా… ఈసారి ఇంకా ఎక్కువ రోజులుందాం లే…”
“అయ్యో అయ్యోరూ మల్లీ మీలో మీరే మాటాడేసుకుంతన్నారూ… రాండి, కాటేజీ వొచ్చేసినాది… ఇదిగో వొరండాలోనే ఉంతాను. మీకేం కావాలన్నా ఒక కేకెయ్యండి. ఇలా పడుకోండే…” అంటూ జాగ్రత్తగా నన్ను పడుకోబెట్టాడు అప్పలకొండ.
“నర్మదా… పడుకుందాంరా… శుభరాత్రి!” అలసటగా కళ్ళు మూసుకున్నాను, నా నర్మదను తలచుకుంటూ…
అవును… నర్మద ఓ అద్భుతం… నా అద్భుత ప్రపంచమే నర్మద…
***
రచన: మంథా భానుమతి
చిట్టి చెల్లెలు
ఆదివారం. ఎవరిష్టమొచ్చినట్లు వాళ్లు తీరిగ్గా పనులు చేసుకుంటున్నారు. శబ్దాలు బయటికి వినిపించకుండా తయారయి, తమ గది తలుపులు వేసి బైటికొచ్చింది పదమూడేళ్ల వినత. ఇంటి వెనుక ఉన్న తోటలోకి వెళ్లింది.. ఆదివారం మొక్కలకి నీళ్లుపెట్టటం వినత పని.
ఇల్లంతా దులిపి ఒక కొలిక్కి తెచ్చి, పిల్లల గది సర్దుదామని లోపలికెళ్లిన వనజ, కంఠనాళాలు పగిలిపోయేట్లు కెవ్వుమని అరిచింది.
తోటలోంచి వినత, వరండాలో కూర్చుని పేపరు చదువుతున్న వాసు, ఒకేసారి గదిలోకి వెళ్లారు.
అక్కడ పరిస్థితి భీభత్సంగా ఉంది.
వనజ, తలుపు దగ్గరే అడ్డంగా స్పృహ తప్పి పడిపోయుంది. పక్కింటి వైపుకున్న కిటికీ గ్రిల్ లోనుంచి సగం శరీరం బైటికి, సగం లోపలికి వేళ్లాడుతూ కళ్లు రెండూ బైటికి వెళ్లుకొచ్చిన పక్కవాళ్ల నల్ల పిల్లి, నాలుక బైట పెట్టి, వీళ్లకేసే చూస్తున్నట్లుగా ఉంది. కిటికీ అంతా రక్తం.. రోజూ కిటికీ లోనుంచి పిల్లల దగ్గరికి వచ్చి ఆడుకునే పిల్లి.. ఎలాగో గ్రిల్ లో ఇరుక్కుపోయినట్లుంది.
కిటికీ దగ్గర నిలబడి, చేతుల నిండా, మొహం నిండా రక్తంతో, కళ్లు పెద్దవి చేసి చూస్తోంది ఏడేళ్ల సరిత. బుగ్గల నిండా నీళ్లు. ఎప్పటి నుంచీ ఏడుస్తోందో!
అదాటుగా చూస్తే బలహీనులకి గుడె నొప్పి రావటం ఖాయం.
అది పిల్లల గది.. రెండు సింగిల్ మంచాలు చెరో గోడకీ వేసి ఉన్నాయి.
వినత అరుస్తూ చెల్లెలి దగ్గరికి వెళ్లబోగా, తల అడ్డంగా తిప్పి,వెనక్కి వెనక్కి జరుగుతూ కళ్లు ఇంకా పెద్దవి చేసి మొహం వికృతంగా పెట్టింది సరిత. అయినా సరే, వెళ్లి చెల్లెల్ని పట్టుకోబోయింది.
వాసు గట్టిగా నిట్టూర్చాడు, సరిత మొహంలోకి చూసి..
“వినతా! నువ్వు అటెళ్లకు.బకెట్లో నీళ్లు, తువ్వాలు తీసుకురా!” వాసు హెచ్చరించి, భార్యని లేపి, హాల్లోకి నడిపించాడు. వనజ మొహం మీద నీళ్లు కొట్టి, వేడిగా పాలు తాగించి సోఫాలో దిళ్లు సరిచేసి పడుక్కోబట్టాడు.
కళ్ల నీళ్లు కారుస్తూ, వనజ దీనంగా చూసింది.
సరితని బాత్ రూం లోకి తీసుకెళ్లి కడిగి స్నానం చేయించి బట్టలేసి, హాల్లో కూర్చోపెట్టాడు.
పక్కింటావిడని పిలిచి, యాక్సిడెంటని చెప్పి, అప్పుడే వచ్చిన పనమ్మాయి చేత, కిటికీ దగ్గరంతా శుభ్రం చేయించేసరికి తాతలు దిగొచ్చారు. వాసు సరితని తయారు చేస్తున్నప్పుడే, వినత, కిటికీ వెనక్కి వెళ్లి అక్కడున్న ఇనప రాడ్ ని ఎవరికీ కనిపించకుండా విసిరేసింది.
……………
మరునాడు పొద్దున్న.. పనిమనిషి రాలేదు..చీపురు పట్టుకుని హాల్ ఊడుస్తోంది వనజ.
గోడ మూల ఒకచోట.. పాతగుడ్డలో చుట్టి..అటూ ఇటూ కదులుతున్న మూట కనిపించింది..
భయపడుతూనే విప్పింది.
పచ్చడైపోయిన బొద్దెంకలు.. కొన్ని బ్రతికున్నవి బిలబిల్లాడుతూ బైటికొస్తుంటే.. వాంతొచ్చినంత పనైంది. కెవ్వుమని అరిచి, చీపురు కింద పడేసి, లోపలికి పరుగెత్తింది…..
వాసు గట్టిగా పట్టుకుని కుర్చీలో కూర్చోపెట్టి మంచి నీళ్లు తాగించాడు. గట్టిగా హత్తుకుని పోయి, వెక్కుతూ ఉండిపోయింది.
వినత ఆ మూట చెత్తబుట్టలో పడేసి, హాల్ తుడిచి, తను తయారయి స్కూల్ కి వెళ్ళి పోయింది.
…………
“సిరీ అని పిలుచుకుందామని, వినూకి మంచి తోడుంటుందని ఎంతో సంతోషంగా, సరితని కన్నాము వాసూ. అది పుట్టిన పది నెలలు ఏం బాగుందో! అప్పటి నుంచీ మన పాట్లు మొదలయ్యాయి. ఆ ఉయ్యాల్లోంచి ఎలా పడిపోయిందో.. పైకి దెబ్బ కనిపించలేదు. గట్టిగా ఏడవను కూడా లేదు. ఇంక అంతే. మన బతుకే మారి పోయింది. మాటలు రాలేదు. పిచ్చి బలం. మిడిగుడ్లేసుకుని చూట్టం.. ఎలా వస్తాయో ఆ పిచ్చి ఐడియాలు.. పిచ్చి అల్లరి.” పగలంతా నిస్త్రాణగా పడుకుని,సాయంత్రం మొదలు పెట్టింది బొంగురు గొంతుతో వనజ.
స్కూల్నుంచి వచ్చాక తనే పాలు తీసుకుని తాగటం మొదలెట్టింది వినత. అమ్మ, నాన్నా మాట్లాడుకోవటం వినిపిస్తూనే ఉంది. రోజూ అలవాటై పోయింది.
“అవును. సరిత మనింట్లోకి రాకపోతే ఏ గొడవా ఉండేది కాదు..” వినత తనలో తను అనుకుంటూ తమ గదిలోకి వెళ్లింది సరిత ఏంచేస్తోందో చూట్టానికి.
అమ్మానాన్నల ఆక్రోశాలు వినిపిస్తూనే ఉన్నాయి. సరిత, తెల్ల కాగితం మీద ఏవో గీతలు గిలుకుతోంది. ఏంటో.. పిచ్చిగీతలు, చూద్దామని దగ్గరగా వెళ్లిన వినతకి అందకుండా ముక్కలు చేసేసింది. ఆ ముక్కలేరేసి, తను అనుకున్నట్లుగా గదిని తయారు చేసి, ఫ్రెండింటికెళ్లింది, హోం వర్క్ చేసుకోడానికి.
చెవులు వినిపించకపోయినా, మాటలు రాకపోయినా తెలివికేం లోటు లేదు.. సరితకి. ఎంతమంది డాక్టర్లకి చూపించారో! అంతుబట్టని సమస్య. మానసికం అని తేల్చారు.
అక్క చేస్తున్నదంతా చూస్తూనే ఉంది సరిత.. లేచి తనకు చేతనయినంత సర్ది పెడదామని కింద కూచుని సవరించ సాగింది.
అంతలో.. తలుపు తోసుకుని వచ్చిన అమ్మని చూసి, తల అడ్డంగా తిప్పుతూ, గబగబా మంచం ఎక్కేసింది, ఏడుస్తూ.
గదంతా భీభత్సంగా ఉంది. పుస్తకాలన్నీ చిందరవందరగా పడున్నాయి. వినత తెచ్చుకున్న ఎర్రని నైల్ పాలిష్ గది మధ్యలో వంపేసి ఉంది. మడతపెట్టిన బట్టలు చిమ్మేసి ఉన్నాయి. గదంతా పౌడర్ చల్లేసి ఉంది. ఎక్కడ జారి పడతానో నని వెనక్కి వెళ్లి పోయింది వనజ. సరితనేమీ అనలేదు. అనటానికి మాటలే రాలేదు.
…………………
“ఊరుకో వనజా! రేపు హోమ్ కి పంపించేద్దాం. అక్కడేమో బాగానే ఉంటుందిట.
విచిత్రంగా ఉంది మీ అమ్మాయి కేసు అంటారు డాక్టర్లు.”
“ఇక్కడున్నప్పుడు కూడా మొదటి రెండురోజులూ బానే ఉంటుంది. చక్కగా నా వెనుకే తిరుగుతూ, గిన్నెలవీ అందిస్తూ ఉంటుంది. కనిపించకుండా చేసేస్తుంటుంది విధ్వంసం. మొన్నటికి మొన్న.. గోధుమ పిండి కలిపి చపాతీలు చేద్దామని అంతా సర్ది, ఫోన్ వస్తే లోపలికి వెళ్లాను. ఎప్పుడెళ్లిందో.. నూనె సీసా ఆంతా పిండి నిండా వంపేసి, పక్కనే కూరలో వేద్దామని పెట్టిన కారప్పొడి సీసాలో కారం ఇల్లంతా చిందరవందర చేసేసింది. ఒళ్లు మండి నాలుగు తగిలించాను. గుడ్లలోంచి నీళ్లు కారుస్తుంది తప్ప, ఏ స్పందనా లేదు. రాయిలా నిలుచుంటుంది.” వనజ గొంతు కొరబోయింది, ఏడుపుతో.
“అదే ఆశ్చర్యంగా ఉంది.. హోంలో నేమో ఏమీ చెయ్యదుట. చిన్న చితకా పనులన్నీ చక్కగా చేస్తుందిట. కానీ అక్షరాలు నేర్చుకోమంటే మటుకు మొరాయిస్తుందిట. అందుకే మీ అమ్మాయిని తీసుకుపొండి..”షి ఈజ్ నార్మల్” అంటుంటారు. ఇక్కడేమో ఎప్పుడెవరికి మూడుతుందో తెలీట్లేదు. చివరికి తను కూడా రక్తాలొచ్చేట్లు కోసుకోడం..” వాసు విచారంగా అన్నాడు.
“మళ్లీ అక్క జోలికి వెళ్లదు. అదేం పిల్లో.. చుట్టుపక్కల వాళ్ల పిల్లలెవరైనా ఇంటికోస్తే, ప్రాణాలు గుప్పెట్లో పెట్టుకుని, అక్కడే ఉంటాను. ఎవర్నేం చేస్తుందో అని.. ఒక్క సారి వదిలేస్తే, వెనకనుంచి కళ్లు మూసి, ఎదురింటి బుజ్జిగాడి మెడ కొరికిందిట. అప్పుడే.. వినత వెళ్లి విడిపించిందిట.”
అమ్మానాన్నల మాటలు వింటూ వినత నిద్రపోయింది. సరిత అంతకు ముందే పడుకుంది.
“సరే! రేపు హోమ్ కి ఫోన్ చేసి దింపేద్దాం. లేకపోతే, వినూకి పిచ్చెక్కిపోయేలాగుంది. దానికేమో చెల్లెలంటే చచ్చేంత ప్రేమ. ‘హోమ్ కి పంపద్దమ్మా. నేను జాగ్రత్తగా చూసుకుంటా చెల్లిని’ అంటుంది.” వాసు లేచెళ్లి, కూతుళ్లిద్దరి తలలూ నిమిరి, మంచినీళ్లు తాగొచ్చి పడుక్కున్నాడు. సరిత చిన్నగా కదిలింది. ఒంగుని నుదుటి మీద ముద్దు పెట్టుకున్నాడు. నిద్దట్లోనే చిన్నగా నవ్వింది సరిత. కడుపులో పేగులు కదిలినట్లయింది.
“ఏం చేస్తాం.. ఇందాకా పక్కింటావిడని ఊరుకోబెట్టే సరికి తాతలు దిగొచ్చారు. తప్పదు. ఆవిడ ఎంత జుగుప్సాకరంగా చూసిందో!” వాసు ఆలోచన చదివినట్లుగా అంది వనజ.
గట్టిగా నిటూర్చి, కళ్లు మూసుకుని పడుక్కోడానికి ప్రయత్నించాడు వాసు.
…………………..
పేరు పొందిన పిల్లల సైకియాట్రిస్ట్ ఊర్లోకి వచ్చాడని ఒక స్నేహితుడు ఫోన్ చేశాడు వాసుకి. ఒక్కసారి ఆయనకి చూపించమని బలవంత పెట్టాడు.
“పిల్లలిద్దరినీ తీసుకురండి. మీ పెద్దమ్మాయిని కూడా.. ఇద్దరికీ చెప్పకుండా తీసుకురండి.” ఆ ఆదివారం అపాయింట్మెంట్ తీసుకునేటప్పుడే వివరాలన్నీ కనుక్కుని ఆ డాక్టర్ చెప్పాడు.
సరితని తయారు చేసి, వినతకి బైటికెళ్తున్నాం, తయారవమని చెప్పి, ఇద్దరూ చెరో బాత్ రూం లోకీ వెళ్లారు వనజ, వాసు.
“అయ్యో.. సబ్బైపోయిందే. పిల్లల గదిలో ఉండాలొకటి.” అనుకుంటూ బాత్రూంలోంచి బైటికొచ్చిన వనజ, పిల్లల గది తలుపు చటుక్కున తీసి.. అలాగే తలుపులు పట్టుకుని నిర్ఘాంతపోయి నిలుచుండి పోయింది.
…………………..
ఉప సంహారంః
సైకియాట్రిస్ట్ ఎదురుగా కూర్చున్నారు, వాసు, వనజ, సరిత.
“సో.. సమస్య పెద్దమ్మాయి. ఇప్పుడు అర్ధమయింది కదా! అందుకే ఇద్దరినీ తీసుకురమ్మన్నా.” డాక్టర్ గారు తన దగ్గరున్న నోట్స్ తిరగేస్తూ అన్నారు.
వనజ ఇంకా షాక్ లోనే ఉండిపోయింది.
“ఐతే ఏంటి? మొదట్నుంచీ నేనే చేశానంటావా? చెల్లిని నేనే కావలసి పడేశానా ఉయ్యాల్లోంచి? చెల్లి ఇంట్లో ఉన్నంతసేపూ అయినవన్నీ నేనే చేశానా? మొన్నా పిల్లిని కూడా నేనే రాడ్ పట్టుకుని కొట్టానంటావా? చెల్లిని భయపెట్టి మాటలు రాకుండా చేశానంటావా? అది నా చిట్టిచెల్లెలమ్మా!” పొద్దున్న తలుపుతీసిన వనజ, గదంతా భీభత్సంగా చిందరవందర చేస్తున్న వినతనీ, నోట్లో వేలేసుకుని, మంచం మీద కూర్చుని చూస్తున్న సరితని చూసి మ్రాన్పడి నిలబడి పోయినప్పుడు, వినత కూడా షాక్ తిని, వెంటనే అరచిన అరుపులు, ఇంకా చెవుల్లో గింగురుమటూనే ఉన్నాయి.
“ఇది రేర్ గా నైనా, అక్కడక్కడ కనిపిస్తూ ఉండే సమస్యే. ఆధునిక జీవనంలో ఒక్కరూ లేక ఇద్దరూ అనే కాంసెప్ట్.. చెల్లో తమ్ముడూ వస్తే, అమ్మానాన్నా సరిగ్గా చూడరేమోననే అభద్రతాభావం.. ఫస్ట్ చైల్డ్ ని సైకో కింద మారుస్తోంది. మీ అమ్మాయి కేసులో.. మొదట్లోనే కనిపెడితే కాస్త సులభమయ్యేది. అటువంటి పిల్లలకి కొంచెం కూడా అనుమానం రాకుండా వ్యవహరించే తెలివి బాగా ఉంటుంది. ఇప్పటికైనా మించిపోయింది లేదు. చిన్నమ్మాయికే ప్రాబ్లం లేదు. నార్మల్ చైల్డ్. ఆ భయం పోగొడితే.. మాటలు కూడా వచ్చే అవకాశం ఉంది.” డాక్టర్ గారు అంతా వివరించారు.
“మరి వినత.” గొంతు కొరబోయి.. మాట కంఠంలోనే ఉండిపోయింది వాసుకి.
“ఆ పాపకి కూడా కొంత మందులతో, కొంత కౌన్సిలింగ్ తో నయమైపోతుంది. ముఖ్యంగా మీరిద్దరూ, తనకి ఏమీ జరగదనే ధైర్యం ఇవ్వాలి. వారానికి రెండు సార్లు కౌన్సిలింగ్ కి తీసుకురండి. నేను ఇక్కడ రెండు నెలలుంటాను. ఆ లోగా బాగా గుణం కనిపించవచ్చు. మీ ఇద్దరిలో ఎవరితో క్లోజ్ గా ఉంటుంది తను?”
“వాళ్లమ్మతో.”
“ఐతే.. ఇద్దరూ మీ మీ రూమ్స్ లోకి చెరొక పాపనీ మార్చండి. మీ ప్రేమంతా రంగరించి వాళ్లని నార్మల్ పాపలుగా మార్చచ్చు.. అండర్ మై గైడెన్స్.”
******
రచన: మణికుమారి గోవిందరాజుల
ఆదిశక్తి
“ఆంటీ నేను ఇక్కడ మీతో పాటు కూర్చోనా నేనెక్కిన కంపార్ట్మెంట్ అంతా ఖాళీగా వుంది.  నాకు భయమేస్తున్నది.  మీరున్నారని చెప్పి టీసీ నన్నిక్కడికి పంపారు”
ఆడపిల్ల గొంతు విని తలెత్తింది సుకన్య.  ఇరవై యేళ్ళుంటాయేమో రిక్వెస్టింగ్ గా అడుగుతున్నది.
“అయ్యో దానికి నన్నడగడమెందుకు?  నా బెర్త్ కాదుగా నువ్వడిగేది? ”నవ్వింది.
నిజమే ఈ రోజేంటో అన్ని కంపార్ట్మెంట్సూ ఖాళీగా వున్నాయి.  టీసీ అదే చెప్పి తలుపులు తెరవొద్దని చెప్పి యేమన్నా అవసరం వుంటే పిలవమని ఫోన్ నంబర్ ఇచ్చి వెళ్ళాడు.  ఇప్పుడూ తాము కూర్చున్న చోట కూడా తామిద్దరే.  అబ్బ పక్కన యెవరూ లేకపోతే బోర్ గా వుంటుందే అనుకుంటుంటే ఈ అమ్మాయి వచ్చింది. హమ్మయ్య అనుకుంది సుకన్య.
శ్యాం సుందర్ నవ్వాడు భార్యని చూసి నీకో బకరా దొరికింది కదా అన్నట్లుంది ఆ నవ్వు.
అదేమీ పట్టించుకోకుండా ఆ అమ్మాయిని పరీక్షగా చూసింది.  కనుముక్కు తీరు చక్కగా వుంది.  పొందిగ్గా వున్న శరీరం తీరు చక్కటి అమ్మాయి అనిపించేస్తుంది. కళ్ళెందుకో భయంతో రెప రెప లాడుతున్నాయి.  మాటి మాటికీ తానొచ్చిన వేపు చూస్తున్నది.
“అక్కడెవరన్నా వస్తే వెళ్దామనా?  పర్లేదులే అన్ని బెర్త్ లూ ఖాళీగానే వున్నాయి.  అర్థ రాత్రొచ్చి నిన్నెవ్వరూ లేపరులే” చెప్పింది సుకన్య.
ఆ అమ్మాయి అటు చూడ్డము మానుకుని సర్దుకుని కూర్చుని బ్యాగ్ లో నుండి వాటర్ బాటిల్ తీసి సగం నీళ్ళు గట గటా తాగేసింది.
“నీ పేరేంటమ్మాయ్?  ఎక్కడిదాకా”
“ చిద్రూపి అండీ.  వరంగల్ వెళ్తున్నాను! ” వినయంగా చెప్పింది.
“అమ్మవారి పేరు. బాగుందమ్మా! ” మెచ్చుకుంది.
చిద్రూపి సుకన్యకి చాలా నచ్చేసింది. అప్పుడే తన కొడుక్కి సూటవుతుందా లెదా అని లెక్కలేయసాగింది.
“సుక్కూ నీ కొడుక్కి ఇంకా పెళ్ళి వయసు రాలేదు” చక్కటి అమ్మాయి కనపడగానే సుకన్య అలానే ఆలోచిస్తుందని తెలిసిన శ్యాం సుందర్ గుర్తు చేసాడు.
“ ఉఊ” మూతి తిప్పింది.  భర్త ని పట్టించుకోకుండా చిద్రూపి వేపు తిరిగి ,
“బాగుందమ్మా! చత్రపూర్ మీ సొంతూరా ? నీ వయసెంత? చూస్తుంటే తెలుగమ్మాయి లాగా వున్నావు? ఎంతమంది మీరు? అన్నా తమ్ములు? అక్క చెల్లెళ్ళూ? ”
“సుక్కూ!  ఇప్పుడే కదే వచ్చింది మనం ఇంకా చాలా ప్రయాణం చేయాలి. కొద్దిగా వూపిరి తీసుకోనివ్వవే? ” విసుక్కున్నాడు శ్యాం సుందర్.  “అమ్మాయ్!  అక్కడ కూర్చున్నా బాగుండేది. ఇక్కడి కొచ్చి పడ్డావు ఇక నీకు టార్చరే. తాను నిద్రపోదు.  నిన్ను నిద్రపోనివ్వదు. ” వెక్కిరించాడు భార్యని.
“నాకదే కావాలి” అనుకుంది చిద్రూపి.
“బాగుంది. ఎంతో దూరం ప్రయాణం చేయాలి. ఒకళ్ళకొకళ్ళం పరిచయమైతే ఒక ఆత్మీయత వుంటుంది.  చెప్పమ్మా”
“మాది వరంగల్ ఆంటీ.  చత్రపూర్ లో మా వాళ్ళుంటే సెలవులకి వచ్చి వెళ్తున్నాను. ,   మా వాళ్ళకి అర్జెంట్ గా కలకత్తా వెళ్ళాల్సిన పని పడింది.  అందుకే తప్పని సరై ఒక్కదాన్ని పంపుతున్నారు”
“అదేమన్న మాట ఆడపిల్లలు ఒక్కళ్ళమే అనుకోకూడదు. ధైర్యంగా వుండాలి. మగపిల్లలనుకుంటారా అమ్మో ఒక్కళ్ళమే అని?  మనం మటుకు ఎందుకనుకోవాలి.  అందులో అమ్మవారి పేరు పెట్టుకున్నావు”
“యేమే!  అల్లాంటి పిచ్చి ధైర్యాలు నేర్పకు. రోజులన్నీ ఒక్కలాగా వుండవు.  మన జాగ్రత్తలో మనం వుండాలి. ”
“మీరన్నది నిజమే. రోజులన్నీ ఒక్కలాగా వుండవు. అందుకే అవసరం వచ్చినప్పుడు స్త్రీ ఆదిశక్తి అవతారం కావాలి. మొన్నటికి మొన్న చూడండి ఒకడెవడో పెట్రోల్ పోసి అమ్మాయిని తగలబెట్టడమే కాక అంటుకున్నదా లేదా అని కన్ఫర్మ్ చేసుకోవడానికి కొంతసేపు అక్కడే వున్నాట్ట. ఈ లోపు ఆ అమ్మాయి వెళ్ళి వాణ్ణి గట్టిగా పట్టుకున్నట్లయితే వాడు కూడా అంటుకునే వాడు కదా? ” ఆవేశపడింది.
“కరెక్టే కాని అప్పటి పరిస్తితులేంటో మనకు తెలీదు కదా? ”
“అందుకే చెప్తున్నాను ఏ పరిస్తితుల్లోనయినా మనకు చెడు చేసేవాణ్ణి మనం ఎంతవరకు దెబ్బ తీయగలం అని ఆలోచించాలి.  శరీరం లోని ప్రతి అవయవం ఒక ఆయుధం కావాలి. శారీరకంగా వున్న ఆడవారి ఒక్క బలహీనతని మగవాళ్ళు వాడుకుంటున్నారు.  ఇక ముందు అలా జరగనీయకూడదు. ”
వాళ్ళ మాటలు వింటుంటే ఏదో ధైర్యం ఆవహించసాగింది చిద్రూపిని.  “నిజమే ఆంటీ మీరన్నది.  ఇక ముందు అలా జరగనీయకూడదు. ” అన్నది.   “నిజంగా జరగనీయకూడదు” త నలో తాననుకుంటూ తనకు తాను ధైర్యం చెప్పుకుంది.
ఏవేవో అడగసాగింది సుకన్య.  వినయంగా జవాబులిస్తున్నది చిద్రూపి..
కొద్ది సేపయ్యాక చిన్నగా సైగ చేసాడు శ్యాం సుందర్.
చిద్రూపీ !  కొద్దిగా పక్కకి వెళ్తావామ్మా?  బెడ్ ప్యాన్ తీస్తూ అడిగింది.
“అంకుల్ కి యేమయిందాంటీ? ” తిరిగొచ్చాక అడిగింది.
“ఆక్చువల్ గా మేము టూర్ కి వచ్చాము. భువనేశ్వర్ లో మెట్ల మీంచి పడి మల్టిపుల్ ఫ్రాక్చర్స్ అయ్యాయి..  వుండమన్నారు కాని అక్కడ వుండలేక. కట్టు కట్టించుకుని వెళ్తున్నాము.  అప్పటికీ వారం వున్నాము. ” చెప్పింది సుకన్య “చిన్నగా కర్ర పట్టుకుని నడుస్తా అంటున్నారు కాని నేనే వద్దంటున్నాను,  ట్రైన్ కదుల్తూ వుంటుంది కదా పడతారేమో అని దానికి తోడు మా కోసమే అన్నట్లుగా ట్రైన్ ఖాళీగా వుంది..   వద్దన్నా సరే కర్ర మాత్రం పక్కనుంచుకుంటారు.  నా మీద కంటే కర్ర మీద నమ్మకమెక్కువ” నవ్వింది పక్క సర్దుతూ.  శ్యాం సుందర్ చేతికి కాలికి సిమెంట్ కట్లున్నాయి.  నడుముకో పెద్ద బెల్ట్ వుంది.
వాళ్ళను చూస్తే గొప్పగా అనిపించింది చిద్రూపికి..
ఇంతలో రైల్ శ్రీకాకుళం రోడ్ స్టేషన్ లొ ఆగింది.  అక్కడ కూడా ఎవరూ ఎక్కలేదు రైల్ కదలగానే డిన్నర్ ప్యాక్ బయటికి తీసింది సుకన్య.
“చిద్రూపీ!  రా డిన్నర్ చేద్దాము. ” పిలిచింది.
“నేను కూడా తెచ్చుకున్నానాంటీ” తన బాక్స్ ఓపెన్ చేయబోతూ చెప్పింది.
ఇంతలోచిద్రూపి బాక్స్ ఎగిరి అంత దూరం పడింది.   అదిరిపడి తల ఎత్తేసరికి అంతకు ముందునుండీ వేధిస్తున్న కుర్రాళ్ళిద్దరు వికటంగా నవ్వుతూ యెదురుగుండా వున్నారు.  చిద్రూపి వాళ్ళనుండి తప్పించుకోవడానికే వీళ్ళ దగ్గరికి వచ్చింది.
“మా దగ్గరనుండి తప్పించుకుని ఈ ముసలాళ్ళ దగ్గరకొచ్చి హాయిగా వున్నాననుకుంటున్నావా?  ఎలా తప్పించుకుంటావో మేము చూస్తాము. రావే. ! ” అంటూ చేయి పట్టుకున్నారు.
నిర్ఘాంతపోయారు సుకన్యా శ్యాం సుందర్.
“వదలండ్రా..  ”తన చేతిలో వున్న అన్నాన్ని వాళ్ళమీదికి విసురుతూ అరిచింది సుకన్య.
మీద పడబోతున్న అన్నాన్ని తప్పించుకుంటూ వెకిలిగా నవ్వారు వాళ్ళిద్దరూ.
శ్యాం సుందర్ గబ గబా టీసీ కి ఫోన్ చేద్దామని ఫోన్ తీసాడు.
“ టీసీ ని పిలుద్దామనా?  వాడా బాత్ రూం లో కొట్టుకుంటున్నాడు వచ్చేవాళ్ళెవరూ లేరు.  కంపార్ట్మెంట్ లో కూడా ఎవరూ లేరు. వీళ్ళిద్దరూ ఏదో పెద్ద హీరోలమనుకుంటున్నారు. కట్టి పడేయరా వాళ్లని” అరుస్తూ చిద్రూపి ని దగ్గరికి దగ్గరికి లాక్కుంటున్నాడు ఒకడు. .   జేబులో నుండి సన్నని ప్లాస్టిక్ వైర్ తీసి సుకన్య ను కట్టడానికి ఒకడు వీళ్ళ దగ్గరకొచ్చాడు.
చిద్రూపి మీద జరుగుతున్న అఘాయిత్యాన్ని చూసి ఆపుకోలేని ఆవేశంతో వూగిపోయింది సుకన్య.  తన దగ్గరికి రాబోతున్న వాడికి అందకుండా వెనక్కి జరిగి టిఫిన్ బాక్స్ లో వున్న పచ్చడి అన్నాన్ని వాడి మీదికి విసిరేసింది.  ముందే గ్రహించినట్లుగా వాడు తప్పుకుని ఈడ్చి సుకన్య చెంప మీదఫెఢీ ఫెఢీ మని కొట్టి తాడుతో కట్టేయసాగాడు.   యాభై ఏళ్ళు దాటిన సుకన్య శరీరం ఆ దెబ్బలకి తట్టుకోలేక తాడుకి కట్టుబడ్డా మనసులోని ధైర్యం తగ్గట్లేదు,  కోపం ఆగడం లేదు. తన చేతనయినంత వరకు ప్రతిఘటిస్తూనే ఉంది..  పక్కనే కూర్చున్న శ్యాం సుందర్ ఒక చేత్తో వాడిని నెట్టసాగాడు.  కట్టు కట్టిన శ్యాం సుందర్ చేతిని కాలిని బలంగా మెలి పెట్టి వెనక్కు నెట్టాడు ఆ రాక్షసుడు.
“అమ్మాఆఆ…..  ”ఆర్తనాదం చేస్తూ వెనక్కి పడిపోయాడు శ్యాం సుందర్.
ఈ లోపు మొదటి వాడు చిద్రూపి డ్రెస్ చింపడానికి పయత్నిస్తున్నాడు.  అంతకు ముందు తెచ్చుకుందామనుకున్న ధైర్యం ఎటు పోయిందో చిద్రూపి ఏడుస్తూ బతిమాలసాగింది తనని వదిలేయమని. .  కాని వాడు వినిపించుకోవట్లేదు. ఇంకా ఇంకా దగ్గరికి లాక్కుని కింద పడేసాడు
“చిద్రూపీ సిగ్గులేదా ఎదిరించు మన ప్రాణం ఉన్నంత వరకు వాడికి అవకాశం ఇవ్వకూడదు.  ఇందాకే కదా అనుకున్నాము.  నీలోని శక్తిని మేల్కొలుపు లే. వాడికి అవకాశం ఇవ్వకు నీశక్తినంతా కూడగట్టుకో “అరిచింది సుకన్య.
శ్యాం సుందర్ కళ్ళనీళ్ళతో నిస్సహాయంగా చూస్తున్నాడు లేవ లేని తానేమీ చేయలేనని.
తగ్గుతున్న ధైర్యం సుకన్య మాటలతో కొద్ది కొద్దిగా ప్రోది కాసాగింది చిద్రూపికి.  తన మీదికి వంగి మొహం లో మొహం పెట్టబోతున్న వాడిని దగ్గరికి రానిచ్చి మోకాళ్ళతో వాడి కాళ్ళ మధ్య బలంగా తన్నింది.  అబ్బా అని వాడు లేవబోయాడు.
అంతకు ముందు సుకన్య ఇచ్చిన ధైర్యమే పని చేసిందో.  ……..
మగవాళ్ళ అరాచకాలకి మంటల్లో కాలిపోతున్న తన తోటి స్త్రీలే కళ్ళ ముందు మెదిలారో? .. . . . . . . . .
ఎవడో వచ్చి తన మీద చెయ్యేసి తనని ఆక్రమించుకోవాలని చూస్తుంటే అలాంటి వాడిని ఎందుకు వదిలేయాలనే స్పృహే కలిగిందో……
తనని ప్రాణంగా పెంచుకుంటూ తనకేమన్నా అయితే తల్లడిల్లి పోయే తల్లీ తండ్రులే గుర్తొచ్చారో…
ఇప్పుడు వాడు తననేమన్నా చేస్తే పోయే తన శీలం కంటే కుళ్ళబొడిచే సంఘమే గుర్తొచ్చిందో ,   అంత బలం ఎలావచ్చిందో
లేవబోతున్న వాడు లేచేలోపల మళ్ళీ తన్నింది బలంగా.
“పిశాచీ” కేకలు పెడుతూ లేచాడు మొదటి వాడు. వాడితో పాటే లేచి పక్కనే వున్న శ్యాం సుందర్ చేతికర్ర అందుకుని ఇష్టం వచ్చినట్లు కొట్టసాగింది. దెబ్బలు తట్టుకోలేక వాడు భయంకరంగా కేకలు వేయసాగాడు.  ఇది చూసి రెండో వాడు దగ్గరికి రాబోయాడు.
“ఖబడ్దార్. దగ్గరికి వచ్చావంటే చచ్చావే. యేమనుకుంటున్నార్రా? ” రౌద్ర రూపిణి అయి ఆవేశంతో వూగిపోతు ,  చేతిలోని కర్రని తిప్పుతూ వేయి చేతులున్న ఆదిశక్తి అవతారం లా కనపడుతున్న చిద్రూపి దగ్గరికి రావడానికి జంకాడు రెండో వాడు.
లేవలేని వాడు తన్నేమి చేస్తాడులే అనుకుని శ్యాం సుందర్ ని కట్టేయకపోవడంతో. శ్యాం సుందర్ గబ గబా సుకన్య కట్లు విప్పాడు.  సుకన్య కూడా ఫ్రీ అయ్యేసరికి రెండో వాడు పారిపోయాడు
మొదటివాడు మాత్రం అరుస్తూ దొర్ల సాగాడు. వాడి అరుపులను పట్టించుకోకుండా,  స్త్రీల మీద దౌర్జన్యం చేయాలనే ఆలొచన కూడా మగవాడికి రాకుడదన్నట్లుగా ,  మళ్ళీ మళ్లీ కొట్టసాగింది చిద్రూపి. .
ఎలాగో తలుపులు తెరుచుకుని వచ్చిన టీసీ కాని,   ఫ్రీ అయిన సుకన్య కాని,  అశక్తుడుగా వున్న శ్యాం సుందర్ కాని చిద్రూపిని ఆపలేకపోతున్నారు…..  
రచన: ఉమాదేవి కల్వకోట
ఇక అబద్ధాలు చెప్పకండి నాన్నా.
సాయంత్రం ఆరుగంటలు దాటింది. పార్కులో చిన్నపిల్లల ఆటలూ, కేరింతలు,పెద్దవాళ్ళ కబుర్లు, ప్రేమికుల ఊసుల బాసల సందడులన్నింటికీ దూరంగా ఒక బెంచిమీద ఒంటరిగా కూర్చొని తన కొడుకు కార్తీక్ రాసిన ఉత్తరం గురించే తీవ్రంగా ఆలోచిస్తున్నారు రామారావుగారు. ఇప్పటికే రెండుసార్లు చదివిన ఆ ఉత్తరాన్ని అప్రయత్నంగానే జేబులో నుండి తీసి మరోసారి చదవసాగారు..
నాన్నా !
ఒకే ఇంట్లో ఉంటూ మీకీ ఉత్తరం రాయడం మీకు ఆశ్చర్యాన్ని కలిగిస్తుందని నాకు తెలుసు. కానీ ఏంచేయను? కొన్ని విషయాలు మీతో డైరెక్టుగా మాట్లాడలేక ఈ ఉత్తరం రాయాల్సి వచ్చింది.
నాన్నా!సాధారణంగా అందరి తల్లిదండ్రులు మీలాగానే తమ పిల్లలకు అబద్ధాలు చెప్పడం చాలా తప్పని చెప్తుంటారు. మరి మీరెందుకు నాన్నా పదేపదే అబద్ధాలు చెప్తున్నారీమధ్య. కాదని మళ్ళీ అబద్ధం చెప్పకండి. నాకన్నీ తెలుసు. మొన్నటికి మొన్న బామ్మ ఇద్దరు అత్తయ్యలనీ, మామయ్యలనీ సంక్రాంతి పండగకి పిలవమనీ, వాళ్ళకి మంచి బట్టలూ అవీ పెట్టి మర్యాదలు చెయ్యాలని చెప్పింది కదా. మీరూ సరేనన్నారు. కానీ అమ్మ రెండునెలల క్రితమే బామ్మని హాస్ఫిటల్లో చేర్పించినప్పుడు చాలా ఖర్చయింది. మళ్ళీ ఇప్పుడు వీటికి డబ్బులెలాగాని బాధపడుతుంటే మీరేం చెప్పారూ.. మీ ఆఫీసులో ఈసారి ఫెస్టవల్ ఎడ్వాన్సు ఇస్తున్నారని, కంగారుపడొద్దని చెప్పారు. కానీ మీరు మీ ఆఫీసులో పనిచేసే సుబ్బరాజు అంకుల్ దగ్గర అప్పుచేసారని, మొన్న అంకుల్ మనింటికి వచ్చినప్పుడు మీరు వడ్డీ డబ్బులివ్వడం చూసినప్పుడే నాకు తెలిసింది.. ఎందుకు నాన్నా అమ్మకు అబద్ధం చెప్పారు.
మీకున్న నాలుగు జతల డ్రెస్సులు బాగా పాతబడిపోయాయని, కనీసం మీ పుట్టినరోజుకైనా రెండు జతల బట్టలు కుట్టించుకొమ్మని అమ్మ పోరితే, మన చుట్టాలెవరో ఏవో ఫంక్షన్లకు వెళ్ళినప్పుడు మీకు పెట్టిన ప్యాంటు షర్టు గుడ్డలేవో తీసుకెళ్ళి మనప్రక్క వీధిలో ఉన్న హరి టేలర్ షాపులో కుట్టడానికి ఇచ్చారు కదా. అవిచూసి ఆయన అవి అంత మంచి గుడ్డలు కావని, కుట్టుకూలీ వేస్టని చెప్పారు. మీ పుట్టినరోజున కొత్తబట్టలు వేసుకోలేదేంటని ఆమ్మ ఆడిగితే, ఆ టేలర్ షాపతను ఏదో అర్జెంట్ పనిమీద షాపు మూసేసి, ఊరెళ్ళాడని చెప్పారు. కానీ ఆ హరి ఆంకుల్ మీ నాన్న వేరే గుడ్డలు తెచ్చిస్తానని తేలేదేంటని నన్ను అడిగితే అసలు విషయం నాకు అర్ధమయింది. చూసారా నాన్నా, మీరు మళ్ళీ అబద్ధం చెప్పారు.
మీరీమధ్య మోకాళ్ళ నొప్పులతో చాలా బాధపడుతున్నారు. కుంటుతూ నడుస్తున్నారు కూడా. రాత్రుళ్ళు కూడా చాలా బాధ పడుతున్నారని, సరిగా నిద్రపోవడంలేదని అమ్మ చెప్పింది. అమ్మా, బామ్మ పోరుతూంటే పదిహేనురోజులక్రితం పక్కింటి రామనాథం అంకుల్ తో హాస్ఫిటల్ కి వెళ్ళారు. ఏవో టెస్టులూ, ఎక్స్ రే లు చేసారన్నారు. డాక్టర్ ఏమన్నారని అడిగితే వయస్సుతో వచ్చే చిన్న సమస్యేనని, మందులు రాసిచ్చారని చెప్పారు. మీ కొలీగ్ సుబ్రహ్మణ్యంగారితో మీరు ఫోన్లో చెప్తుంటే నేను విన్నాను. మీ రెండుకాళ్ళకీ ఆపరేషన్ అవసరమన్నారనీ, దానికి నాలుగైదులక్షల రూపాయలు కావాలన్నారని చెప్పారు. ఇటీవల ఉద్యోగులకిచ్ఛే హెల్త్ కార్డు సౌకర్యం కూడా ప్రస్తుతం రిటైరైనవాళ్ళకే ఇస్తున్నారని, అందుకని రిటైరయ్యాకే కుదురుతుందని చెప్పారు. మళ్ళీ మా అందరితో అబద్ధం.. ఇలా ఎన్ని అబద్ధాలు, ఎంతకాలం చెప్తారు నాన్నా.
ఇప్పుడే కాదు ఇదివరకు కూడా మీరు అబద్ధాలు చెప్పారు నాన్నా. నేను టెన్త్ క్లాసు పాసయిన తర్వాత నన్ను మంచి కాలేజీ లో చేర్పించాలని, ఎంసెట్ లో మంచి ర్యాంకు వస్తే, నేను ఇంజనీరింగ్ పూర్తి చేసి, విదేశాల్లో ఎమ్మెస్ చేయాలని మీరు ఆశపడ్డారు. నన్ను చేర్పించిన కాలేజ్ లో ఫీజులు చాలాఎక్కువ. అవి కట్టడానికి మీరు ఆఫీసు అయిపోయిన తర్వాత కూడా మీరు వేరే చోట పనిచేసేవారు. ఇంటికొచ్చేప్పటికి రాత్రి తొమ్మిది దాటేది. ఆలస్యం ఎందుకవుతుందని ఆమ్మ అడిగితే కొత్త ఆఫీసర్ వచ్చారని, పెండింగ్ ఫైల్స్ అన్నీ క్లియర్ చేయాల్సినవి చాలా ఉన్నాయని దానికి చాలా రోజులు పడుతుందని చెప్పారు గుర్తుందా.
అది అబద్ధమేకదా. నా చదువుకోసం అంతలా కష్టపడ్డారు మీరు. నాకు మంచి కాలేజ్లో సీటు వచ్చినప్పుడు మీ ఫ్రెండ్ రాంబాబుగారు నన్ను అభినందిస్తూ మీ నాన్న కష్టానికి ఫలితం దక్కిందని ఈ విషయం చెప్పేవరకు మాకెవరికీ అసలు సంగతి తెలీదు.
ఆలాగే అక్క పెళ్ళప్పుడు బావగారి సంబంధం వచ్చినప్పుడు అక్క కట్నం తీసుకునే వాళ్ళని చేసుకోనంది. బావగారు కూడా సరేనన్నారు. కానీ వాళ్ళ నాన్నగారు మాత్రం బావగారి అమెరికాలో చదువుకి చాలా ఖర్చయిందని, కనీసం పెళ్ళి ఖర్చులకయినా మూడు లక్షల రూపాయలు కావాలన్నారు. మంచి సంబంధం వదులుకోవద్దని, పల్లెటూళ్ళో మనకున్న ఒకే ఒక్క ఆస్థి తాతగారు కట్టిన పాత ఇంటిని అమ్మేసారు. ఆ ఇల్లు కూలిపోయేలా ఉందని , పక్కవాళ్ళెవరో కొంటా నన్నారని, అబద్ధం చెప్పారు. నిజానికి ఆ ఇల్లు చక్కగా ఉంది. రిజిస్ట్రేషన్ కి మీతో నేను కూడావచ్చాను కదా.అక్కకి, కట్నం విషయం చెప్పకుండా పెళ్ళిచేసారు. తనిప్పుడు అమెరికాలో సంతోషంగా ఉందనుకొండీ. కానీ ఆ ఇల్లు అమ్మినప్పుడు మీరెంత బాధపడ్డారో నాకు తెలుసు నాన్నా..
ఇలాఎన్నోఅబద్ధాలు చెప్పి, మీరు కష్టపడుతూ మమ్మల్ని సుఖంగా ఉంచారు. ఎప్పటికప్పుడు మీ కష్టాలను మాకు తెలీకుండా దాచిపెట్టారు.
మీరు మాకు చాలా విలువైనవారు నాన్నా. మీకంటే మాకేదీ ఎక్కువ కాదు. మీరు బాగుంటేనే మేము బాగుంటాము. ఇన్నాళ్ళు మీరు ప్రతిక్షణం మా అందరి గురించే ఆలోచించారు. ఇకనుండైనా మీ గురించి ఆలోచించుకోండి నాన్నా. మాకు అవసరమైనవన్నీ సమకూరుస్తూ, మీ అవసరాలూ, కోరికలు అన్నీ త్యాగం చేస్తూనే ఉన్నారు. మా అందర్నీ మభ్య పెట్టడానికి అబద్ధాలు చెప్తూనే ఉన్నారు. ఇకనైనా అబద్ధాలు చెప్పడం మానెయ్యండి నాన్నా.
నాన్నా! నేను ఉద్యోగంలో చేరి ఆరునెలలయింది. ప్రొబెషనరీ పీరియడ్ ఈ నెలతో అయిపోతుంది. ఇక నాకు మా కంపెనీలో మెడికల్ లోను, హౌసింగ్ లోనులాంటివి ఇస్తారట. నేను లోన్ తీసుకొని మీ ఆపరేషన్ కి ఏర్పాటు చేస్తాను. నాకు కష్టమవుతుందని మళ్ళీ ఏదో అబద్ధం చెప్పి ఆపరేషన్ వద్దనకండి ప్లీజ్. నాకు మంచి సాలరీ వస్తుంది. నా జీతంలో సగం లోన్ కట్టినా ఏడాదిన్నరలో అప్పు తీరిపోతుంది. నేను మీ కొడుకుని. మీకున్న ఓర్పు, సహనం, శాంతం నాకూ ఉన్నాయి. ఇకపై మీ బాధ్యతలు నన్నూ పంచుకోనివ్వండి. ఇక అబద్ధాలు చెప్పే అవసరం మీకుండకూడదు. నన్ను ఓ కొడుకులానే కాకుండా, ఓ మంచి స్నేహితునిలా కూడా భావించండి నాన్నా. ప్లీజ్.
మీ కార్తీక్
మూడోసారి ఆ ఉత్తరం చదివినప్పటికీ, మళ్ళీ మొదటిసారిలాగానే ప్రతీ పదం, ప్రతీ లైన్ పట్టి పట్టి చదువుతూ రామారావుగారు చెమర్చిన తన కళ్ళని జేబురుమాలుతో తుడుచుకున్నారు.
