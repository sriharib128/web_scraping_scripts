                                                                                                                     రచన: పి.యస్.యమ్. లక్ష్మి

మా నాన్న పేరు శ్రీ పులిగడ్డ జనార్దనరావు గారు.  ఆయనకి మేము ఏడుగురం సంతానం.  అందరం ఆడపిల్లలమే.  అయ్యో పాపం అనకండి.  ఎందుకంటే మా నాన్న, అమ్మ, అమ్మమ్మ .. వీళ్ళు ముగ్గురూ మా అక్క చెల్లెళ్ళ  జీవితాల్లో అతి ముఖ్యలు ..  వీళ్ళెవరూ  అందరూ ఆడపిల్లలే అని ఏనాడూ అనుకోలేదు.  ఏ ఒక్కరినీ తక్కువగా చూడలేదు.
జీవితంలో చాలా కష్టపడి పైకి వచ్చారు మా నాన్న.  వారాలు చేసి చదువుకున్నారు.  ఒక రంగుల కంపెనీలో డబ్బాలు కడగటానికి నెలకు 5 రూ. జీతానికి ఉద్యోగంలో చేరి రంగులు తయారు చెయ్యటంలో నిష్ణాతులై, రంగుల కంపెనీ మేనేజరుగా పని చేశారు.  శోధన్ పెయింట్స్, తర్వాత తెనాలిలో అన్వేష్ పెయింట్స్, ఆ తర్వాత విజయవాడలో మురళీ కృష్ణ ఇండస్ట్రీస్ ఆయన పని చేసిన కంపెనీలు.
మాకు పెద్దలు ఇచ్చిన ఆస్తిపాస్తులు లేవు.  మరి ఇంతమంది ఆడపిల్లలతో అప్పులుచేయటం తప్పదుకదా.  కంపెనీవారు నాన్న మంచితనానికి, పనితనానికి, పెద్దరికానికి చాలా విలువ ఇవ్వటమేకాకుండా, అవసరాలు తెలుసుకుని అప్పులుకూడా ఇచ్చేవారు. నాన్న తయారు చేయించిన రంగులు బాగా పేరుపొంది, వ్యాపారం బాగా అభివృధ్ది అయింది మరి.  ఆయన రిటైరు అయ్యేసమయానికి అప్పుకూడా పెద్ద మొత్తమే అయింది.  నాన్న రాసుకున్న రంగుల తయారీ ఫార్ములాలు ఇస్తే పెద్ద మొత్తంలో డబ్బు ఇస్తామని వేరే రంగుల కంపెనీవారొచ్చినా, నాన్న తన కంపెనీ యాజమాన్యం తనపట్ల చూపించిన అభిమానానికి ఆ ఫార్ములాలు వారికే ఇచ్చారు.  అంతకాలం నాన్నను తమ తండ్రిగా చూసినవారు పని మానే సమయంలో ఆయనని బాధ పడనివ్వలేదు.  ఆ ఫార్ములాలు తీసుకుని తమ అప్పు పూర్తిగా తీరిపోయిందని చెప్పారు.  ఆ ఫార్ములా వేరే కంపెనీకి ఇస్తే ఈయన అప్పు తీరిపోయి కొంత డబ్బు మిగిలేదేమో.  కానీ ఆయన చేసిన పనివల్ల ఆయనకి ఎంతో ఆత్మి సంతృప్తి మిగిలింది అన్నం పెట్టిన కంపెనీకి అన్యాయం చేయలేదని.
నీతి, నిజాయితీలకి మారు పేరయిన మా నాన్న మమ్మల్నందర్నీ గారాబంగానే పెంచారు.  పైగా మా చిన్నతనంలోనే మా అమ్మ చనిపోయారు.  మా నాన్నకి అప్పుడు 36 ఏళ్ళేమో.  బంధువులు చాలామంది మా నాన్నని మళ్ళీ పెళ్ళి చేసుకొమ్మన్నారు.  కానీ మా నాన్న ఒప్పుకోలేదు.  మమ్మల్ని సరిగ్గా చూసుకుంటే చాలనుకున్నారు.  మా అమ్మమ్మ (నాన్నకి వరుసకి అక్క అవుతుంది, చుట్టాలే) మా నాన్నకి తోడుగా నిల్చి మా బాధ్యత స్వీకరించటంతో ఆయన కొంచెం ఊపిరి పీల్చుకున్నారు.
మా మేనమామ భార్య కూడా అదే సమయంలో పోవటంతో  వాళ్ళు సెటిల్ అయ్యేదాకా అమ్మమ్మ ఎవర్ని విడిచి పెట్టాలో తెలియక అక్కడికీ ఇక్కడికీ తిరిగేది.  ఆ  సమయంలో నాన్న పిల్లలకి ఏ లోటూ లేకుండా చక్కగా వండి పెట్టేవారు.  పండగలు వస్తే అమ్మ లేదని మేము బాధ పడకుండా పిండివంటలతోసహా చేసేవారు.  మమ్మల్ని ఏమంటే అమ్మకోసం బెంగ పెట్టుకుంటామోనని అతి జాగ్రత్తగా చూసేవారు.  అంత ప్రేమ మూర్తి మా నాన్న.  ఏడుగురిలో ఒక్కరి పెళ్ళికూడా మా అమ్మ వుండగా కాలేదు.  ఆడ తోడు లేకుండా మమ్మల్ని సరిగ్గా పెంచటమేకాక, ఇంతమంది పెళ్ళిళ్ళూ చేశారు.  పిల్లల పెంపకంలో అమ్మమ్మ సహకారంవున్నా, భార్య సలహాలు, సంప్రదింపులు లేకుండా అన్ని కార్యక్రమాలు ఎలా చేశారా అని మేము ఇప్పుడు ఆశ్చర్యపోతాము.  అప్పుడు వాటి విలువ తెలియదుగా మరి.
మా నాన్నకి పిల్లలందరూ బాగా చదువుకుని ఉద్యోగాలు చెయ్యాలని కోరిక.  అలాగే నేను ఏ.జీ. ఆఫీసులో  చేరటంతో చాలా సంతోషించారు.  వాళ్ళ కంపెనీకీ మా ఆఫీసువాళ్ళు ఆడిటింగుకు వెళ్ళేవారు.  వాళ్ళకి నేను తెలుసో, లేదో కనుక్కుని, వాళ్ళు నా గురించి చెప్పే మంచి మాటలు విని చాలా సంతోషించేవారు.
నేను చాలాకాలం పెన్షన్ వింగ్ లో పని చేశాను.  నాన్న స్నేహితులెవరైనా  మా ఆఫీసులో పని వున్నదని చెబితో మా అమ్మాయి వుంది, మీకు సహాయం చేస్తుందని గొప్పగా చెప్పుకునేవారు. ఒకసారేమయిందంటే నా వ్యక్తిత్వం గురించి మా పెదనాన్న కుటుంబానికీ మా నాన్నకీ చిన్న అభిప్రాయ బేధం వచ్చింది. 
 మా పెదనాన్నగారు శ్రీ పులిగడ్డ సుబ్బారావుగారు తెనాలిలో తాలూకా హైస్కూలులో  తెలుగు పండితులుగా రిటైర్ అయ్యారు.  ఆయన పెన్షన్ కేసు పని మా ఆఫీసులో తొందరగా పూర్తయింది.  దానికి వాళ్ళు చాలా సంతోషించి నాకేదైనా బహుమతి ఇవ్వాలనుకున్నారు.  మా నాన్న అభిమానం దెబ్బతిన్నది.  తెలియని వాళ్ళడిగినా సహాయం చేస్తుంది అది, అలాంటిది పెదనాన్నకి చెయ్యదా  దానికి బహుమతి ఏమిటి!?   అదేం తీసుకోదు అని చెప్పారుట.  మావాళ్ళు పోనీ మేము ఇచ్చి చూస్తాము, తీసుకుంటే తీసుకుంటుంది లేకపోతే లేదు… నువ్వు ముందు దానికేం చెప్పకు.  అదొచ్చినపప్పుడు భోజనానికి పిలుస్తాం పంపించు, అన్నారుట.
నేను విజయవాడ వెళ్ళినిప్పుడు మా పెదనాన్నగారువాళ్ళు నన్ను భోజనానికి పిల్చారు.  ముందు అందర్నీ పిలిచారనుకున్నాను ప్రతి కార్యక్రమానికీ ఒకళ్ళ ఇంటికొకళ్ళం వెళ్లే అలవాటు వుండటంవల్ల.  తర్వాత తెలిసింది ఆ ఆహ్వానం నా ఒక్కదానికేనని.  నేను కొత్తగా ఉద్యోగంలో చేరానుకదా, దానికనుకన్నాను.  వాళ్ళిల్లు నాకు అలవాటే, పైగా మాకు దగ్గరే.  వెళ్ళాను. పెద్ద పీట వేసి వాళ్ళ పిల్లలందరితో కలిపి భోజనం పెట్టారు.  ఉద్యోగం వచ్చిందని పెద్ద పీట మర్యాదేమోనని  నాలో నేనే నవ్వుకున్నాను.  భోజనం అయ్యాక మా పెద్దమ్మ బొట్టుపెట్టి ఒక కవరు చేతిలో పెట్టి దీనితో నీకు నచ్చిన చీరె కొనుక్కోమ్మా అన్నారు.  నాకు విచిత్రంగా అనిపించింది.  అన్నదమ్ముల కుటుంబాలుగనుక ఒకళ్ళింట్లో ఒకళ్ళం భోజనం  చెయ్యటం అలవాటే అయినా, అకారణంగా బహుమతులు ఇచ్చి పుచ్చుకోవటం మధ్య తరగతి కుటుంబాలలో వుండవుకదా.  నేను ఆ కవరు మాత్రం తీసుకోలేదు.  వద్దంటే వద్దన్నాను.  మీ పెదనాన్న పెన్షన్ అంత తొందరగా వచ్చిందంటే నీమూలంగానే అందుకే సరదాగా ఇస్తున్నాం, తీసుకో అన్నది పెద్దమ్మ.  అసలుతీసుకోనన్నాను. వచ్చేశాను.
ఇంటికొచ్చేసరికి నాన్న వాకిట్లో పచార్లు చేస్తున్నారు.  చాలాసేపటినుంచీ చేస్తున్నట్లున్నారు, నన్ను చూడగానే ఆపి ఆత్రంగా ఏమైంది భోజనం చేశావా అన్నారు.  చేశానన్నాను.  ఏమైనా అన్నారా అన్నారు.  ఏమంటారు  ఉద్యోగంలో చేరానని సంతోషించారు అన్నాను.  ఏమైనా ఇచ్చారా అని మళ్ళీ ప్రశ్న.  ఏదో కవరిచ్చారు..బహుశా డబ్బులనుకుంటా చీరె కొనుక్కోమన్నారు అని చెప్పాను.  అసలు ప్రశ్న అప్పుడు వచ్చింది … తీసుకున్నావా  ..  నాన్న ముఖం చూడాలప్పుడు .. ఏదో అనుమానం .. భయం ..మళ్ళీ ధైర్యం.  లేదు అన్నాను.  అప్పుడు నాన్న ముఖంలో కనిపించిన రిలీఫ్ నేనెన్నటికీ మర్చిపోలేను.  నా మీద తను పెట్టుకున్న నమ్మకం వమ్ముకాలేదు అని సంతోషం, తన పెంపకం దారి తప్పలేదని సంతృప్తి.
అప్పుడు తెలిసింది ..  చిన్న పిల్లయినా సహాయం చేసింది, దానికేదన్నా కొని పెడతామని వాళ్ళనటం, నేను తీసుకోనని నాన్న నా తరఫున వాదించటం, ఉద్యోగంలో చేరితే అందరిలో మార్పొస్తుందిలే, ఒకవేళ రాకపోతే మంచిదేకదా  అని వాళ్ళనటం .. నాన్న ఒక విధంగా అది తన పెంపకానికి సవాలుగా తీసుకోవటం, మళ్ళీ పట్నం వెళ్ళి, ఉద్యోగంలో చేరి  నేనేమన్నా మారేనేమోనని గాబరా పడటం…  నువ్వెక్కడ అది తీసుకుంటావోనని భయపడ్డాను.  చాలా మంచిపని చేశావు అన్నారు.
అంత మంచి నాన్న, కష్టాలు పంచుకునే తోడులేకపోయినా తనే దిగమింగి  తన బాధలు ఎప్పుడూ పైకి కనబడనివ్వని  నాన్న నమ్మకాన్ని మొహమాటానికి లొంగిపోయి వమ్ము చెయ్యలేదని చాలా సంతోషించాను.  ఆ అభిమానం, ఆత్మ గౌరవం నాన్న పెంపకంలో వచ్చినవే.
మా నాన్న ఎప్పుడూ ఖద్దరు ధోవతి, కొంచెం పొడుగైన చేతులుండే ఖద్దరు లాల్చీనే వేసుకునేవారు.  ధర తక్కువలో వస్తాయని కొంచెం ముతకవే తీసుకునేవారు.  నేను ఉద్యోగంలో చేరాక పొందూరు ఖద్దరు ధోవతి కొని పెడితే ఇంత ఖరీదెందుకు పెట్టావు దాని బదులు మామూలువి నాలుగొచ్చేవి అన్నారు.  మాకోసం ఆయన  ఎన్నో త్యాగాలు చేశారు.
నాన్న శ్రీ విద్యోపాసకులు.  మా పెదనాన్నగారు సన్యాసాశ్రమం తీసుకుని గన్నవరం భువనేశ్వరీ పీఠాధిపతులయ్యారు.  నాన్నకి కూడా సన్యాసాశ్రమం తీసుకోవాలని చాలా కోరిక.  కానీ దానికీ నేనే అడ్డుపడ్డాను.   రిటైరయి హైదరాబాదు వచ్చాక అందరి పెళ్ళిళ్ళూ అయిపోయాక నాన్న మా పెద్ద చెల్లెలు సరోజా వాళ్ళింట్లో వుండేవారు.  మేము దాదాపు ప్రతి వారం వెళ్ళేవాళ్ళం.  నాన్న ఒళ్ళో కాసేపు తల పెట్టుకుని కూర్చునేదాన్ని.  అదో ఊరట.  అందుకే నాన్న సన్యాసాశ్రమ కోరికకి బలంగా అడ్డు తగిలాను.   అమ్మ ఎటూ లేదు, ఎప్పుడన్నా నాన్నా అని వచ్చి నీ ఒళ్ళో తల పెట్టుకుని కాసేపు కూర్చుంటాను.  అది కూడా మాకు దూరం చేస్తావా  స్వామీ అంటూ నీకు దూరంగా కూర్చుని మాట్లాడటం మాకు చేతకాదు.  నేనొచ్చినప్పుడల్లా నీ ఒళ్ళో తల పెట్టకుని కూర్చోవాల్సిందే అనేదాన్ని.  దానికి నాకేమన్నా పాపం వచ్చినా పర్వాలేదు మానాన్న మాకు కావాలి అనుకున్నా.  చివరి సమయంలో తీసుకునే ఆశ్రమం ఏదో వున్నదట.  ఆ మంత్రం ఎప్పుడూ దగ్గరే వుండేది.  కానీ పాపం ఆయన కోరిక తీరలేదు.  అర్ధరాత్రి లేచి బాత్ రూమ్ లోకి వెళ్ళినవారు అక్కడే అయిపోయారు.
మా నాన్న బతికున్నంతకాలం బాధ్యతలు, బాధలు, బరువులే అనుభవించినా పిల్లందర్నీ మాత్రం చక్కగా పెంచి జీవితాలలో స్ధిర పడేటట్లు చేశారు.  ఆస్తులివ్వలేక పోయినా వెలకట్టలేని ఆప్యాయానురాగాలిచ్చారు.  అవే ఈనాటికీ మా అక్క చెల్లెళ్ళమందరం పంచుకుంటున్నాం.  మేమంతా వున్నంతకాలం ఆ ప్రేమానురాగాలకి మా మధ్య లోటు రానివ్వకూడదని అనుకుంటాము.
నాన్నా, ఒక్క ఫాదర్స్ డేనే ఏమిటి ..  మిమ్మల్ని తలుచుకోందే మాకు ఏ రోజూ గడవదు.   జన్మ జన్మలకీ మీ కూతుళ్ళుగానే పుట్టాలనుకుంటున్నాము.
రచన: వెంకట్ అద్దంకి

“పుత్రొత్సాహము తండ్రికి
పుత్రుడు జనియించినపుడు కలుగదు
జనులా పుత్రుని కనుగొని పొగడగ
పుత్రొత్సహంబు నాడు పొందుర సుమతీ!”
అని సుమతీ శతకంలో చెప్పేరు గానీ ( మళ్ళీ ఇక్కడ స్త్రీవాదులు స్త్రీ వివక్ష అంటారేమో, పద్యానికి పదాలు కుదరాలని మాత్రమే పుత్రుడు అన్నారు ఏ తండ్రికైనా పిల్లలు ఆడ అయినా, మొగ అయినా సమానమే)  పిల్లలు పుట్టినపుడు ఏ తండ్రి సంతోషం అనుభవించడు??  దానికి తోడు ఒకింత గర్వంకూడా చూపకుండా చెప్తాడా తండ్రినయ్యానని? తల్లి ప్రసవ వేదన పడి జన్మనిచ్చి  అలసిపోయి మగతలోకి వెళ్ళి పుట్టిన పిల్ల/పిల్లాడు ఎలా వున్నారు అని కూడా చూడలేదు, కానీ ముందుగా పుట్టిన పిల్లలని చూసేది తండ్రే.  మిఠాయిలు పంచి ఊరందరికి శుభవార్త చెప్పేదీ తండ్రే.  పేగు తెంచి జన్మ నిచ్చేది తల్లే అయినా , ఆ బంధానికి ఆధారంగా నిలచి జీవితాన్ని నిలబెట్టేవాడు తండ్రి.  కనుపాపలాగ రోజంతా పిల్లలని తల్లి చూస్తున్నా ఇంటికి రాగానే పిల్లలని వెతికే కళ్ళు తండ్రివే.  రోజంతా పిల్లలు చేసిన పనులు తల్లి చెబుతుంటే గుంభనంగా తనలో తాను ఆనందిస్తూ ఆ మాటలు వింటూ ఉప్పొంగిపోయేదీ తండ్రే. నడకలు నేరుస్తున్న పిల్లలతో వేలు పట్టి నడిపించి పొంగిపోయేదీ తండ్రే. పైకి అనకపోయినా పిల్లలకి తల్లి దగ్గరవుండే చనువు తల్లి దగ్గర నేర్చుకొంటున్న విషయాలు తనే నేర్పాలి అని తహతహలాడేదీ తండ్రే. ఎవరైనా పిల్లలు ఏమి చేస్తున్నారు, ఎలా ఉన్నారు అని తల్లిని అడిగితే అన్నీ చెప్తుంది అదే తండ్రిని అడిగితే ముక్త సరిగా చెప్పినా ఆ చెప్పడంలో ఒకింత గర్వం తొణికిసలాడకుండా ఉండదు.
తల్లి కళ్ళలో పెట్టుకు చూసుకుంటే, తండ్రి గుండెల్లో పెట్టుకొని చూస్తాడు. ఏ తండ్రైనా ఇంక పిల్లల చిన్న చిన్న విజయాలకు పొంగిపోయినా బయటకు తెలియకుండా మనసులోనే మరింత పైకి రావాలని అశీర్వదిస్తూ ఉంటాడు. పిల్లలు తండ్రి ఏ రోజూ పొగడటంలేదు అనుకొంటున్నారని తెలిసినా మరీ కళ్ళు నెత్తికి ఎక్కుతాయేమో అన్న భయంతో మౌనంగా ఆ అపవాదుని మోస్తూఉండేది తండ్రే.  పిల్లల కోసం త్యాగాలు చేసేది తల్లి తండ్రులే, తన ఖర్చులో లేక తన అలవాట్లనో పిల్లలకోసం త్యాగం చేసి పిల్లలు ఆనందంగా ఉండలని వాళ్ళ ఖర్చులకి సరపడా సంపాదించాలని పిల్లలకి దూరంగా ఉండి అనుక్షణం కష్టపడుతూ కూడా పూర్తి సంతృప్తిని అనుభవించేది తండ్రి మాత్రమే. కొంచం పిల్లలకి నలత చేస్తే తనకే ఏదో అయినట్లు తల్లి బయటపడి బాధపడుతున్నా, గంభీరంగా మనసులోనే రోదించడం తండ్రికే చెల్లు.  తనకు దొరకని సౌఖ్యాలు పిల్లలు అనుభవించాలి అని తహ తహలాడే హృదయం తండ్రిది. ఆందుకే తన బాధలు, కష్టాలు పిల్లలకి తెలియనివ్వకుండా కన్నీళ్ళు పైకి రాకుండా దిగమింగుకోవడం ఒక తండ్రికే సాధ్యం అంటే వింతకాదు. పిల్లలని దారిలోపెట్టడానికి దండన సరైన పద్ధతికాబట్టి మందలించో ,లేక చెయ్యి చేసుకున్నా దానివెనుక పిల్లలు అందులో తప్పు తెలుసుకొని వాళ్ల ఎదుగుదలలో వస్తున్న విఘ్నాలు తొలగించుకోవాలనే గానీ, వారిని హింసించాలని కాదు. అలాంటివి జరిగినా రాత్రి నిద్రపోయే ముందు తల్లి దగ్గర చెప్పుకొని బాధపడేదే తండ్రి మనసు. పిల్లలకి చనువు, గారం తల్లి దగ్గరే అయినా వాళ్ళు చిన్నప్పుడు ఒక రోల్ మాడల్ గా , ఒక హీరో గా చూసేది తండ్రినే. స్కూల్లో ఎవరితోనైనా తగాదా వస్తే ఇంటికివచ్చి చెప్పేది తండ్రికే. ఎందుకంటే చిన్నపటి నుండి మెదడులో బలపడే అంశం తండ్రి మన జీవన రక్షకుడు అని.  చిన్నప్పుడు ఒక రక్షకుడిగా, యుక్తవయసు వచ్చాక ఒక స్నేహితుడిలా ఉండి, పిల్లలు ఎదిగి ఉద్యోగ బాధ్యతలు తీసుకున్నప్పుడు కొంత ఊపిరి పీల్చుకున్నా, మళ్ళీ వెంటనే వారి భవిష్యత్తులో తను అనుభవించన కష్టాలు పడకూడదని అనుక్షణం వారి బాగోగులమీద దృష్టిఉంచి వాళ్ళ భవిష్యత్ కోసమే పునాదులు వేసుకునేలా ప్రేరేపిస్తూ వారినుండి ప్రేమను తప్పితే వారి సంపాదనని ఆశించనిది తండ్రే. వివాహ బాధ్యతలు పూర్తిచేసి వారు మళ్ళీ ఏ కష్టం లేకుండా జీవించాలని వీలయినంత దూరంగా ఉండి తన అభిప్రాయాలను కొంత కొంత వ్యక్తం చేస్తూ పూర్తిగా వారి విషయాల్లో కలిగించుకోకుండా తను పెంచిన రీతి వాళ్ళని పైకి తీసుకొస్తుందన్న నమ్మకంతో జీవించేవాడు తండ్రి.
మా నాన్నగారి గురించి చెప్పాలంటే చిన్నప్పుడు ఎప్పుడైనా రోడ్ మీద ఆయన చెయ్యపట్టుకొని నడుస్తున్నప్పుడు అటు ఇటు కదలిపోతున్నా సైకిళ్ళు రిక్షాలు దాటుతున్నా ఆగవలసి వస్తే పట్టుకున్న చేతిని ఒకరకంగా లోపలకి వంచేవారు అంటే ఆగమని అర్ధం. ఏదో బండికి బ్రేక్స్ అప్ప్లై చేసినట్లు గమ్మత్తుగా వంచేవారు, నేనెప్పుడు రోడ్ మీదకి వచ్చినా ఏదో చెప్పేయాలని ఏదేదో మాట్లాడుతూ ఉండే వాడిని అందుకే రోడ్ మీద ఏమివస్తున్నాయో దృష్టి ఉండేది కాదు. ఎప్పుడు ఏదో ఒక రకమైన తింగరిపనులు అల్లరి చెయ్యడం ఆయన చేత దెబ్బలు తినడం.  ఆయన అంటే భయం భక్తీ ఉన్నా మన అల్లరి మనం ఏ రోజూ మానలేదు. ఆయన వస్తువులు అంటే పెన్, అలార్మ్ క్లాక్ లాంటివి జాగ్రత్తగా ఒకే స్థానంలో పెట్టడం ఆయనకి మొదటినుండి అలవాటు, ఏ పొజిషన్లో పెట్టేరో గుర్తుంటుంది ఆయనకు, ముందు అవి తీసినా వాటితో ఆది అక్కడే పెట్టేసినా ఇంటికి రాగానే ఎవరు ముట్టుకున్నారని అరిచేవారు, ఎలా తెలుస్తోందా అని ఆలోచించి ఆ తరువాత అంతే జగ్రత్తగా ఏ పొజిషన్లో పెట్టరో అదే పొజిషన్లో పెట్టడడం చేసేవాడినిగానీ ఆయన తిడతారు అని తెలిసినా తియ్యడం మాత్రం మానేవాడిని కాదు.  అలాగే అలార్మ్ క్లాక్ స్క్రూలు ఇప్పేసి స్ప్రింగులన్ని ఎటువటు తన్నేస్తే మళ్ళీ అన్నిటిని ఏరి అందులో వేసి బిగించెయ్యడం.  ఎక్కువ గట్టిగా అరవడమే తప్పిటే కోపం తరస్థాయికి చేరితే గానీ కొట్టేవారు కాదు. అలాగే కాలేజ్ కి వచ్చాకా రోజూ రోడ్లమ్మట, ప్లే గ్రౌండ్స్లోను తిరుగుతూ ఇంటికి ఏ రాత్రి తొమ్మిదికో జేరితే కూడా ఒక పది పదిహేను రోజులు చూసి ఒక సారి అరిచేవారుగానీ రోజూ అదే పనిగా అరిచేవారు కాదు.  యుక్త వయసు వచ్చిన పిల్లలని కొట్టకూడదు అన్న నియమం మాత్రం తప్పనిసరిగా అమలుచేసారు. మేము ముగ్గురం యుక్తవయసు కి వచ్చిన తరువాత మాత్రం ఏ రోజు కొట్టలేదు.  కేవలం మందలించడమే.  అయినా మా అన్నా తమ్ముడు ఏ రోజు అల్లరి చేసేవారుకాదు, ఆయనకి కోపం వస్తుంది అని, మన రూటే సెపరేటు. అందుకే ఆయంచేతిలో దెబ్బలు తిన్నది నేనే. ఆయనకి కోపం వచ్చి మా ముగ్గురిని వరుసలో, తమ్ముడు చిన్నవాడు కాబట్టి వాడికి ఎక్సప్షన్ మా అమ్మ పక్కకి తీసేసేవారు, నేను మా అన్నగారు నిలబడితే మా అన్నగారు మాట్లాడకుండా చూస్తూ ఉండేవారుగానీ అంతోకొంతో మేకపోతు గాంభీర్యంతో సమాధానం అయనతో వాడనకి దిగేవాడిని నేనే.
ఆయన జగమొండి , ఏ విషయానికైనా సరే.  మా అమ్మ చక్కగా పాడుకోవచ్చు ‘మొరటోదు నా మొగుడు అని. . . “.  ఇప్పటికీ అంతే మాట వినరు ఎన్ని చెప్పినా ఆయనకు నచ్చిందే చెయ్యాలి, మా అమ్మకి అలవాటు అయిపోయింది.  నాకు నాలుగు ఐదు సంవత్సరాల వయసేమో అప్పట్లో మా బామ్మ గారు మాతో ఉండేవారు, ఏదో మాట అస్సలు వినటంలేదని ఆవిడ చెప్తే ఒక గిన్ని బాగా మాద్చి మసిపట్టేలా చేసి దాన్ని తెల్లగా తోమమని కొబ్బరిపీచు ఇచ్చి పెరట్లో కూర్చోపెట్టారు.  రెండు గంటల తరువాత కూడా నేను లోపలకి రాకపోతే ఏమిచేస్తున్నానొ చూద్దామని వస్తే ఒక అంగుళం మాత్రం గీస్త్తూ ఉన్నను గానీ గిన్నేకున్న మసిమాత్రం వదలకుండా ఉంటే వీడు నాకన్నా మొండాడు అని లొపలకి తీసుకొచ్చేసారు. ఇవన్నీ వూహలు తెలిసేక అయితే వూహ తెలియకముందు మనకి ఆయన చేసినవి అన్నీ ఇన్నీకాదు.  ఎవరైనా పెద్దవాళ్ళు, లేక మా అమ్మ చెబుతూ వుంటారు.  చిన్నప్పుడు నన్ను చూసి తెగ మురిసిపోయేవారుట , నేను అల్లరి చేస్తుంటే మహా అనందంగా చూసేవారుట.  అలాగే చిన్నప్పుడు ఏదో స్కిన్ ఇంఫెక్షన్ చెస్ట్ మీద వచ్చి బాధపడుతుంటే ఇంగ్లీషు వైద్యానికి కూడా తగ్గకపోతే ఎవరో చప్పి అది, దానికి మంత్రాలు వేస్తారని చెబితే చలిలో ఆ మంత్రం వేయించడానికి తెల్లవారు ఝామునే క్రమం తప్పకుండా వారం రోజులు తిరిగేరుట ఆయన. ఒక పక్క తల్లికదా మా బామ్మగారు అది నీకు అంటుకొంటుంది అని చెప్తున్నా వినకుండా నాకు ఎక్కడ చలిగాలి తగులుతుందో అని గుండెలలకి పొదవిపట్టుకొని తీసుకెళ్ళేవారుట. ఒక సారి ఏదో పూజలు చేసి సంతర్పణలు అవుతుంటే పాక్కుంటూ బూర్లగంప వెనక్కి చేరి ఒక ఆకు లాక్కొని అందులో పెట్టుకొని తింటూ కూర్చుంటే ఎవరూ చూసుకోలేదు మధ్యలో ఆయనే అడిగారుట నేను ఎక్కడా అని  ఎవరికీ కనపడకుండా పోయేసరికి నానా హంగామా చేసి అందరిమీదా అరిచి ఒక పక్క భోజనాలు అవుతుంటే అవి చూస్తూ అతిధులకి ఇబ్బంది రాకుండా, మా కజిన్స్లో పెద్దవాళ్ళని అందరిని తలో పక్కకి పంపించేరుట.  తీరా నేను కనపడగానే పట్టుకొని కూర్చున్నారుట , మళ్ళీ ఎటైనా పోతానని.  స్కూల్లో చదువుతున్నప్పుడు ఎప్పుడైనా స్కూలు టూర్ కి వెడాతానంటే పంపించేవారుకాదు. చాలా కాలం బాధపడే వాడిని ఎందుకు పంపించరు అని అర్ధంకాక తరువాత తెలిసింది చిన్నప్పుడు నాకు ఆయాశం వస్తూ వుండేది , అలా ఏమన్నా సడెన్ గా వస్తే ఎమీ చెయ్యలేము అని ఆయన కంగారు.  రెండేళ్ళ క్రితం మా పెద్దవాడు స్కూల్ టూర్ కి నేను పంపనంటున్నానని చెప్తే పరవాలేదు పంపించు అని మా అమ్మద్వారా చెప్పించేరు, నేను సరదాకి మీ ముసలాయనని అడుగు అప్పుడు నన్ను పంపించలేదుగానీ ఇప్పుడు మనవడిని ఎందుకు పంపించమంటున్నారని? ఇప్పటికీ మా దగ్గరకొచ్చి ఉండండి అంటే వినరు ఆయన పద్ధతి ఆయనదే.  ఇలా చెప్పుకుంటూ పోతే తండ్రుల గురించి వారి త్యాగాల గురించి ఎన్ని చెప్పినా ఎన్ని రాసినా తక్కువే అవుతుంది.  ఈ లోకంలో పుట్టిన ప్రతి వ్యక్తికీ తల్లి తండ్రుల ఋణం మాత్రం తీరుచుకోలేనిదే. 
రచన: కొప్పరపు సుబ్బలక్ష్మి
అవును నాన్న  నాకొక అధ్భుత ప్రపంచం. ఒక నిశ్శబ్ధ సంగీతం. నాన్న నాదమయితే ఆ స్వరం అమ్మ. అమ్మ నాన్న శృతిలయలు. మనల్ని ఈ ప్రపంచంలోకి తెచ్చి  ప్రపంచం చూపించి ఎలా బ్రతకాలో మనకు నేర్పించిన మార్గదర్శకులు వాళ్ళు.
నాకు మా నాన్నంటే ఓ పిసరు మక్కువ ఎక్కువ.
అందరిలాగానే బడి చదువులు. మాకు పానుగంటివారి సాక్షి,  చిలకమర్తివారి గణపతి , విశ్వనాధవారి  కిన్నెరసాని గురజాడవారి గిరీశం వీళ్లందరినీ నాన్నే పరిచయంచేసారు. పుస్తకాలు చదవడంఅనే అభిరుచి కలిగించారు. అది తరువాత అలవాటుగా అయిపోయింది. షేక్ష్పీయర్ నాటకాలు కధలుగా చెప్పారు. యులిసస్ లోని తృష్ణను తెలియచేసిన మానాన్నంటే నాకెంతో ఇష్టం.
బంధుమిత్రులకు ఉత్తరాలు మాతో రాయించేవారు.ఎవరిని ఎలా సంభోదించాలో తెలీసేది.. మహాలక్ష్మిసమానురాలయిన, గంగాభాగీరధీ సమానురాలయిన, మహారాజశ్రీ, చిరంజీవీ ఇలా అన్నమాట. ఇప్పుడు అందరికీ మైడియరే.
మీరు నవ్వు తారేమో. పరీక్షలలొ శ్రీజవహరలాల్ నెహ్రూ, శ్రీ రాజేంద్రప్రసాద్ అంటూ అట్లా పెద్దవాళ్లకి శ్రీ చేర్చి రాయాలని చెప్పేవారు.
మనియార్డరు ఎలా చేయాలి?  రైల్వే పార్శిలు ఎలా పంపించాలి? అవన్నీ మాతోనే చేయించేవారు. ఎవరి పనులు వాళ్ళే చేసుకునేలా తయారుచేసారు..
మా నాన్న.. అమ్మతో పలకా బలపం పట్టించలేకపోయారు. అయినా ఆవిడకు మర్చంట్ ఆఫ్ వెనిస్, ఒధెల్లో హామ్లేట్ కధలు తెలుగులో చెప్పేవారు.
పోతనగారి భాగవతం ఆయనకు అత్యంత ప్రీతీపాత్రం. ఆ పద్యాలు వల్లె వేసేవాళ్ళం.
శాంతారామ్ నవరంగ్ ఝనక ఝనక పాయల్ బాజే, stree  ఆయన  మాకు చూపించిన సినీమాలు. అందుకే ఇప్పటి సినీమాలు నచ్చడంలేదేమో..
మానాన్న .. రైల్వే ఉద్యోగం అవడంవల్ల    బయటివూళ్ళకు వెళితే ముందుగా వాటి వివరాలు మధ్యలో వచ్చే పెద్ద స్టేషన్లు అవి దేనికి ప్రసిధ్ధి ప్రయాణంలొ కధలు కధలుగా చెప్పేవారు.
మానాన్న… మేము ఎనిమిది పిల్లలం.
మా నాన్న మమ్మల్ని ఎప్పుడూ కొట్టలేదు. తిట్టిన సందర్భాలు చాలా చాలా తక్కువ. అలాగని  తెగపొగిడేవారు కాదు. మా కుటుంబాన్ని ఎవరయినా మెచ్చుకుంటే అమ్మ వైపు ఆప్యాయంగా చూసేవారు. ఎప్పుడూ ఏమీ అడగని అమ్మకు ఆ చూపులే పెట్టని సొమ్ములు…
  మాది విజయవాడ. సంచలనాలకు పెట్టింది పేరు. ఇప్పటి స్వరాజ్య మైదానంకు  పెద్ద పెద్ద రాజకీయవేత్తలు అయిన శ్రీ జవహర్ లాల్ నెహ్రు, శ్రీ రాధాకృష్ణ,  శ్రీ కృష్ణ మీనన్ ,శ్రీ మొరార్జీ దేశాయ్ మమొదలైన వారి  ప్రసంగాలకు చిన్నపిల్లలమయిన మమ్ములను తీసుకెళ్ళేవారు.
అప్పుడు ఇండియన్ ఎక్సప్రెస్ పేపరు రోజూ చదివించేవారు.
నాన్న…. కుటుంబంకోసం కష్టపడుతూ పిల్లల అభివృధ్ధే తన  లక్ష్యంగా తనకంటూ ఏమీ మిగుల్చుకోని శ్రమజీవి నాన్నంటే. ….
అమ్మ ప్రేమ ప్రకటిస్తుంది. నాన్న ప్రకటించలేడు. ఆయన గుండె నిండా మనమంటే ప్రేమే.. మనం ఏదయినా  పొరపాటు చేస్తే అమ్మ ఇంటికి వచ్చాక రెండు తగిలిస్తుంది.  నాన్న నలుగురిలో వున్నా అక్కడే దిద్దుతాడు. అదీ నాన్నంటే…
మనం సంపాదించకుంటున్నా’  వాళ్ళకేమయినా కావాలేమో అడుగు’ అని అమ్మతో అంటారేకాని నాకిది కావాలని అడగరు. ఇవ్వడమేకాని నాకిది కావాలని అడగలేని పిచ్చివాడు నాన్న. తనకేం కావాలో తనకే తెలియదు నాన్నకి.
నాన్నకి ఎవరూ సాటిరారు.
 మా దురదృష్టం ఏంటంటే  మా నాన్న  మేము 16 ఏండ్ల వయసులో వుండగానే గోడమీద ఫోటోలోకీ ఎక్కేసారు.  ఆయన వుండి వుంటే మా అందరి జీవితాలు మరోలా వుండేవి.
ఇప్పుడు నా వయసు ఏడు దశాబ్దాలు.
నాపైన ముగ్గురు నా తరువాత నలుగురు.
అందరూ విశ్రాంత ఉద్యోగులమే.
కొప్పరపు సుబ్బలక్ష్మి
  రచన: జొన్నలగడ్డ కనకదుర్గ

నాన్న నా సూపర్ హీరో. మా ఇంట్లో, మా చుట్టాలలో మా నాన్న ఒక ఆదర్శం. తను చిన్నప్పటి నుంచి కష్టపడి పెరిగినా, మాకు కష్టం అంటే ఏమిటో  తెలియకుండా పెంచారు. “తనకు తాను సుఖపడితే తప్పు కాకున్న తన వారిని సుఖపడితే ధన్యత”   అని నాన్నలాంటి వారిని చూసే వ్రాసి వుంటారు. నేను కష్టపడ్డాను, నా వాళ్ళు కష్టపడకూడదు అన్న నాన్న తాపత్రయము వల్లే  మామ్మ, తాతయ్య, పెద్దనాన్న, బాబాయిలు, వాళ్ళ పిల్లలు అని , ఇన్ని అనుబంధాల ఆనందం తెలిసింది.
చదివించడం, ఆస్తులు ఇవ్వడం చాలా మంది చేసే పనే. కాని మనం చేసే పని వల్ల వచ్చే కష్టం, నష్టం మవదే అని బాధ్యత  నేర్పించే నాన్నకి కూతురుగా పుట్టటడం మా అదృష్టం. 
నాన్న  మాకు నేర్పించినది ధైర్యం. భయం అనేది మొట్టమొదటి బలహీనత అయితే, ధైర్యంగా వుండడం మనకు వుండవలసిన మొట్టమొదటి లక్షణం అని నాన్న ఆచరించిన సూత్రమే మేము నేర్చుకున్న మొదటి పాఠం. ఫలితం గురించి భయపడకుండా ముందు ప్రయత్నం చేయటం ముఖ్యం అని నేర్పిన నాన్న గురించి ఎంత రాస్తే సరిపోతుంది?
నాన్న గురించి చెప్పవలసిన ఇంకొక సంగతి – సేవ. మనం సంఘంలో ఒక్కరమే బతకటం లేదు. మనకు సహాయం చేసిన వాళ్ళు వారి స్వార్ధం ఏమి లేకుండానే మనకు సాయం చేసినప్పుడు, మనం ఇంకొకరికి సాయం చేయగల  స్ధాయిలొ వున్నప్పుడు తప్పకుండా సాయం చేయాలి. అలాగ చేయకపొతే అది మానవత్వం కాదు  అని భావించే నాన్న ఎంత మందికి చదువు చెప్పించారో, ఎన్ని పెళ్ళిళ్లకి సహాయం చేశారో .. ఆ మంచి పనుల పుణ్యమే మాకు ఇవాళ శ్రీరామ రక్ష.. వీటితో పాటు పుస్తకాల ప్రచురణ. శ్రీ తిప్పాభట్ల శ్రీ రామచంద్ర మూర్తి గారు రచించిన మహాభారతం వచన రూపంలో ప్రచరణ సారధ్యం వహించిన ఘనత మా నాన్నదే.  పేరు లేకుండా అరసవల్లిలో, మొపిదేవిలో, విజయవాడలో అన్నదాన సత్రాలు నడుపుతున్నారు అంటే  సమాజం పట్ల ఆయనకున్న కృతఙత మరియు సేవా దృక్పధం.  ఇంకా వేద పండితుల సేవ భగవంతుని కృపగా భావించే మా నాన్నకు  ఆ  భగవంతుడు కడు రమ్యమైనట్టి కరుణ తన యందు ఉంచి ఆయుర్, ఆరోగ్యము లతో దీవించుగాక..
నాన్నా!! ఇంత కన్నా నీకు ఏమి ఇవ్వగలను.
రచన: శోభా గురజాడ

నాన్న  నా కళ్ళకి, కరాలకి,  కాళ్ళకి  కూడా మార్గదర్శకుడు. సేవా రంగాన్నే చూపించారు. సేవ చెయ్యడమే నేర్పించారు.  సేవామార్గంలోనే నడిపించారు .. భగవద్గీతలో లేనివి ప్రపంచంలో ఎక్కడా వుండవు అంటూ చిన్నప్పటినుండి గీత చదివించారు. ఆరోగ్యంగా ఉండాలంటే యోగా చేయాలంటూ ఆసనాలు నేర్పారు. స్వయంకృషితోనే పైకి రావాలి తప్ప పైరవీలు కూడదన్నారు . 
              అలిగి అన్నం మానేస్తే తను కూడా తినకుండా కూర్చునేవారు .; పరిక్షలప్పుడు రాత్రి తను మాతోపాటే కూర్చునేవారు మధ్యమధ్యలో స్నాక్స్ తినిపించేవారు. ప్రతీ సెలవలకీ ఏదో ఒక ప్రాంతం చూడవలసిందే. రాగానే మంచి వ్యాసం రాయవలసిందే. పరీక్షల్లో ఎవరికీ ఎక్కువ మార్కులు వొస్తే వాళ్లకి బహుమతి ఇచ్చేవారు. కార్లో స్కూల్కి వెళ్తే దార్లో కనిపించిన పిల్లలని ఎక్కించుకునే వారు. పెద్దయ్యాక సాయం చెయ్యడమే లక్ష్యంగా పెట్టుకోవాలని చెప్పేవారు 
                     చిన్నప్పుడు చిటపట చినుకులని చూసి  ఏవో నాకే తెలియని వాక్యాలని రాసి నాన్నకి చూపిస్తే ఆశ్చర్యపోయారు. ఇది నువ్వు రాయలేదు అన్నారు. నేనే రాసాను అన్నాను. అయితే అమ్మ మీద రాయి, నా మీద రాయి, బామ్మ మీద, అమ్మమ్మ మీద రాయి అన్నారు. నాలుగవతరగతిలో నా చేత కవితలు రాయించాక  నేను రాయగలనని నమ్మారు.  నాకింకా బాగా గుర్తు …  ఒక రోజు నన్ను పిలిచి నీకు సేవ, సాహిత్యం రెండు కళ్ళుగా వుండాలి కాని సేవ కోసం సాహిత్యాన్ని త్యాగం చేసినా,  సాహిత్యం కోసం సేవని త్యాగం చెయ్యద్దని అన్నారు. రోజుకొక మంచి పని చేయాలని చెప్పేవారు.  డైరీలో రాత్రికి ఆ రోజు చేసినవన్నీ రాయించేవారు.  మంచి పని చెయ్యని రోజు రోజు కాదనే వారు. అలా అయన మెప్పుకోసం మంచి పనులు చెయ్యడం అలవాటు చేసుకున్నాను. 
                           మంచిమార్కులు వొస్తే సంతోషమే కాని, మంచిపనులు చేస్తే మహదానందం అనేవారు. నేను భారతీయ విద్యాభవన్లో జర్నలిజం రాత్రి కళాశాలలో పీజీ డిప్లమా చేసేటప్పుడు తను నాకు తోడొచ్చేవారు. దార్లో బంగారు పతకం తెచ్చుకుని తీరాలి అంటూనే సేవా రంగంలో వున్న దేశ అంతర్జాతీయ మహానుభావులను గురించి చేప్పేవారు . రెండూ క్లాసులు తియ్యకు నాన్న ఏదో ఒకటే చేస్తానంటే, అయితే పతకాలోద్దులే  సహకారమే అందించు అని ఆ రోజు నుండి దాని విషయం వదిలేసారు. నా బంగారు పతకాలు, రజత పతకాలు, నగదు బహుమతులు చూసి కన్నీరు పెట్టుకుని తనకన్నా పెద్దవారికి దణ్ణం పెట్టి వొచ్చారు. ఇంకా డాక్టరేట్ ఒక్కటే మిగిలింది చదువులో.   సేవ మాత్రం జీవితాంతం చెయ్యాలని గుర్తుచేసారు 
                              నాన్నకి అల్జీమర్స్ వచ్చింది. అది చాలా బాధ కలిగించింది నాకు. పాతవే తప్ప కొత్తవేవీ గుర్తు లేవు. ఆయనకీ నేను బాగా క్లోజ్ కనక నేను సేవ చెయ్యడం మొదలెట్టాను. నన్ను అమ్మ అనుకున్నారు. మా అమ్మని ఎవరో కొత్త మనిషి అనుకున్నారు. నాతో తన బాల్యం గురించి చెప్పేవారు. అమ్మని కసిరేవారు. ఎంత చెప్పినా తెలిసేదికాదు. పాతవి తల్చుకోడం కొత్తవాళ్ళని మర్చిపోవడం మామూలైంది .. మా చెల్లి విదేశాల నుండి వొస్తే గుర్తు పట్టలేదు. అక్క వొస్తే సామాన్లు బైట పడేసారు.  మా పిల్లల్లో పిల్లాడయ్యారు నాన్న. డాక్టర్ చెప్పినట్టు చదువు, రాత గుర్తుచేసే పని పెట్టుకున్నాను మొదట్లో.  నా మూడేళ్ళ కొడుకుతో బాటు ఏ బీ సీ లు రాసి వాడిని వోడించి,  సంతోషించే వారు కాని చూస్తుండగానే అన్నీ  మరచిపోయారు. పిల్లలలో చిన్న పిల్లాడయ్యారు.  మా పెద్దవాడు పదేళ్ళవాడు. ఈ  పెద్దమనిషి చిన్నవాడు తన ఈడు అన్నట్లయ్యింది..  రాయలేనమ్మ అని ఆయన కన్నీరు పెట్టుకుంటుంటే ఏడుపొచ్చేది. నాన్నకి అమ్మ అయ్యే అదృష్టం కలిగినా చాలా ఏడుపోచ్చేది. ఆయనకి  మందూ మాకు ఇవ్వడం, అన్నం పెట్టడం, స్నానం చేయించడం, బట్టలు మార్చడం చాలా కష్టంగా వుండేది. బట్టలు వెయ్యడం, విప్పడం బ్రహ్మ ప్రళయమే. పాంట్లు నిక్కర్లుగా మారాయి. భోజనం నోటితో కాక గొట్టాలతో ఎక్కించే స్తితి వొచ్చింది. తలచుకుంటే ఎడుపు ఆగదు నాకు. పారిపోవాలని చూసేవారు. అందరినీ విసుక్కునేవారు. భాష మర్చి పోయారు. బట్టలు వొద్దని మారాము . ఈ లోగా కింద పడ్డారు మంచం పట్టారు ఆహారం సరిగ్గా దిగని నాన్నకి నేనే రక్తం ఇచ్చాను. చివరిదాకా ఆయనని చూసుకున్నాను,. నా భర్తే నాన్నకు కర్మ కాండ చేసారు. మాసికాలకి వంట చేస్తుంటే బాధనిపించేది.  డాక్టరేట్  చేసింది ఆయన కోసమే. సీవారంగానికి మొదటి స్థానం ఇచ్చింది నాన్నకోసం.  ఇప్పుడు నాన్న కోసం గురజాడ పురస్కారాన్ని ప్రతి సంవత్సరం ఫాదర్స్ కి నగదుతో ఇచ్చి ఫాదర్స్ డే ని చేస్తూ నాన్నని పెద్దల్లో చూసుకుంటున్నాను. తప్పమ్మా నాకు నువ్వు ఆ పన్లు చెయ్య కూడదు అని కన్నీరు పెట్టుకున్న నాన్నతో చెప్పాను. ఈ రకమైన సేవ నీతోనే మొదలని నాన్నకి అర్ధం కాలేదు. ఇప్పుడు పైనుండి చూస్తూ ఉంటారని ఆశీర్వదిస్తారని ఆశ . ఆయన ఆశయాన్ని  నేరవేర్చే ప్రయత్నం చేస్తున్నానని  కాసింత సంతోషం. నేను  ఎటెళ్లినా నాన్న పెద్దల్లో  చేరి  నాకోసం అభిమానం పంచుతున్నారేమో అనిపించి, ఆ వయసు వారందరిలో నాన్నని వెతుక్కుంటాను. వారి ప్రోత్సాహంలో నాన్నని చూసుకుంటాను . నాన్న కూచిగా పిలవబడ్డ నేను ఈ రోజు  నాన్నలందరికి శుభాకాంక్షలు తెలుపుకుంటున్నాను
   రచన: సుజల గంటి  
 
నాన్న అన్న పద౦ అసలు ఎలా పుట్టి౦దో తెలియదు.నాయన అన్నది కాలక్రమేణా నాన్న అయి ఉ౦టు౦ది.మనకి మనుగడ ఇచ్చిన అమ్మా నాన్నలను తలచుకు౦దుకు ఒక రోజు కావాలా? కానీ ఇదీ ఒక౦దుకు మ౦చిదే.నాన్న తో ప౦చుకున్న మధురక్షణాలను గుర్తు చేసుకు౦దుకు. ఆడపిల్లలను ఈ రోజుకీ భారమనుకు౦టున్న రోజుల్లో ఎనభై ఏళ్ళ క్రిత౦ ఆడపిల్ల పుట్టినా ఆన౦ది౦చారు మా నాన్న.దానికి కారణ౦ తరువాత చెప్పారు నాన్న. చిన్నప్పుడే అ౦టే ఆయన ఏణర్ధ౦ పిల్లవాడిగా ఉన్నప్పుడు ఆయన తల్లికి దూర౦ అయ్యారు. ఆ తరువాత తాత మళ్ళీ పెళ్ళి చేసుకో లేదు. అమ్మ ప్రేమ ఏమిటో ఎరగరు. నాయనమ్మే తల్లిలా పె౦చి౦ది.”నేను ఒక్కడ్నే అయినా మీ అమ్మలా౦టి భార్యనిచ్చి మీలా౦టి బ౦గారు తల్లులనిచ్చి భగవ౦తుడు మా అమ్మ ను మీలో చూసుకోమన్నాడమ్మా” అన్నారు.మే౦ ఏడుగురు ఆడపిల్లల౦.అన్నదమ్ములు ఐదుగురు. మొత్త౦ పన్నె౦డు మ౦ది.
  ఏనాడూ నాకి౦త మ౦ది పిల్లలని కానీ ఎలా పె౦చుతానని కానీ అనుకోలేదు. నిర౦తర౦ మా కోస౦ శ్రమపడ్డ శ్రమజీవి నాన్న.చదువు పట్ల ఆయన కున్న మమకారమే మమ్మల్ని చదువుకోమని ప్రోత్సాహి౦చడానికి కారణ౦. ధన౦ ఎవడైనా ఎత్తుకుపోతాడు.చదువు ఎవరూ ఎత్తుకుపోరని చెపుతూ ఉ౦డేవారు.అక్కల్ని కూడా చదివి౦చాలని ఉన్నా అప్పటి కాలమాన పరిస్థితుల్ని బట్టి వారికి తొ౦దరగా వివాహాలు చేసేసారు. మూడవ క్లాస్ ని౦చే ఇ౦గ్లీష్ నేర్పి౦చారు(ఇ౦ట్లో) ఎ౦త అలిసిపొయి వచ్చినా నాకు పాఠ౦ చెప్పకు౦డా ఊరుకునేవారు కాదు. అప్పట్లో భవాన్స్ జర్నల్ వాళ్ళు మన దేశ౦ లో ఉన్న చారిత్రక కట్టడాల గురి౦చి పిల్లలకు అర్ధమయ్యే రీతిలో ఇ౦గ్లీష్ లో చిన్న చిన్న పుస్తకాలుగా తెచ్చారు. అవి ఏ సీరీసో నాకు గుర్తు లేదు. అవి రోజూ కూర్చోబెట్టి చదివి౦చేవారు.నాన్నగారు రిటైర్ అయ్యాక మా కాపర౦ రాజమ౦డ్రి ని౦చి మా పెద్దన్నయ్య ఉ౦టున్న మెదక్ కు మారి౦ది. అప్పుడు నేను నాలుగో క్లాస్ లోఉన్నానేమో.స౦వత్సర౦ మధ్యలో వెళ్ళాము.కాబట్టి స్కూల్ లో అడ్మిషన్ దొరకదు.అప్పటికి మా పెద్దన్నయ్య కూతురు నా వయసుదే వీధి బడిలో చదువుతో౦ది. ఒక్కరోజు ఆ బడికి వెళ్ళి నేను వెళ్ళనని మొ౦డికేసాను.
అమ్మ తిట్టి౦ది.దీనికన్నీసూకరాలు. ఆడపిల్లవు అలా ఉ౦డకూడదు అని. నాన్నకు మాత్ర౦ నా బాధ అర్ధమయ్యి, పోనీ నేను ఖాళీగా ఉన్నాను కదా ఈ నాలుగు నెలలు ఇ౦ట్లో చదువు చెప్పి,స్కూల్ తెరవగానే స్కూల్లో ఇద్దరినీ వేద్దామన్నారు.రోజూ పొద్దున్నే లేచి స్నాన౦ చెసి రెడీ అవ్వాలి.అప్పట్లోనే మాకు దొరికే నీళ్లపాలల్లో ఓవల్టీన్ వేసి ఇచ్చేవారు అది తాగేవాళ్ళ౦.నాన్న పూజ అయ్యాక మమ్మల్ని పూజ గదిలోకి పిల్చేవారు.మమ్మల్ని కూర్చో బెట్టి భగవద్గీత లోని శ్లోకాలు,ఇ౦కా స్తోత్రాలు, మ౦త్రపుష్ప౦ అన్నీ నేర్పేవారు.ఆ తరువాత చద్దన్న౦ తరవాణి తో తినేవాళ్ళ౦ మాకు బ్రేక్ ఫాస్ట్ లు తెలియదు. ఆ తరువాత ఇ౦గ్లీష్ లెక్కలు చెప్పేవారు.
 పెద్ద కొడుక్కు శ్రమ తగ్గి౦చాలని, అన్ని బాధ్యతలూ నాన్న తీసుకున్నారు.అప్పటికి ఇ౦కా నలుగురు పిల్లల భాధ్యత ఆయన మీదఉ౦ది. అన్నయ్యకు కష్ట౦ కలగ కూడదన్న ఆలొచన.స్కూళ్ళు తెరిచారు.నన్ను,నా మేనకోడల్ని, స్కూల్ తీసికెళ్ళి, ప్రవేశ పరీక్ష రాయి౦చారు. అన్నిట్లో ఫస్ట్ మార్కులు మావే. కానీ సీట్ ఇవ్వమన్నారు. దానికి కారణ౦ మాకు హి౦దీ రాదు. నేర్పడానికి నాన్నగారికీ రాదు. అయినా ఆయన ఛాలె౦జ్ చేసారు. “మీరు సీట్ ఇవ్వ౦డి నెల లోపల వీళ్ళిద్దర్నీ మీరనుకున్న స్థాయికి హి౦దీ లో వచ్చేటట్లు తయారుచేస్తాను” అని.హెడ్ మిస్స్ట్రెస్ ఒప్పుకున్నారు.అ౦తే మా వదిన్ని అడిగి మా ఇ౦టికి దగ్గర్లో ఒక హి౦దీ చెప్పే టీచర్ని పట్టుకుని, క్లాస్ కు తను దగ్గరు౦డి తీసుకెళ్ళి మళ్ళీ ఇ౦టికి వచ్చాక పక్కనే కూర్చుని చదివి౦చేవారు. ఆయన పట్టుదలతో మే౦ ఇద్దర౦ ఒక నెలలో హి౦దీ ఆరోక్లాస్ కి తగ్గట్లుగా నేర్చుకున్నాము.హాఫ్ ఇయర్లీ ఎగ్జామ్స్ లో నేను క్లాస్ ఫస్ట్ మా మేనకోడలు సెక౦డ్. పట్టుదలగా కుర్చోబెట్టి చదివి౦చేవారు.
ఇదే కాక మా అక్కను స౦గీత౦ నేర్పమనేవారు. అది కూడా ప్రాక్టీస్ చేసేదాకా వదిలేవారు కాదు. స్కూల్లో ఏ ఫ౦క్షన్ అయినా మే౦ పాడతామని చెప్పి వచ్చేవారు. అలా నాన్నగారి పట్టుదలతో,చదువులోనూ, ఆటల్లోనూ, పాటల్లోనూ అన్ని౦ట్లో మే౦ ఇద్దరమే ఫస్ట్ ఉ౦డేవాళ్ళ౦.ఈనాడు ఈ కాస్త అక్షర౦ ముక్క (పెద్దడిగ్రీలు) లేకపోయినా నాన్న శ్రమే కారణ౦.అలాగే మా ఇ౦ట అ౦టే నాన్నగారి స౦తాన౦ లో ఆడపిల్లల్లో కాలేజీ మెట్లు ఎక్కినదాన్ని నేనే. అదికూడా ఆయన ఎ౦తో గర్వ౦గా ఫీల్ అయ్యేవారు.హైస్కూల్ ని౦చి ఇ౦ట్లో ప్రాబ్లెమ్స్ తో నా చదువు కొ౦చె౦ కు౦టు పడి౦ది.అప్పటి దాకా స్కూల్ ఫస్ట్ వచ్చి గవర్నమె౦ట్ స్కాలర్ షిప్ కూడా వచ్చిన నేను ఏవరేజ్ స్టూడె౦ట్ గా తయారయ్యాను.పి.యూ.సి. సెక౦డ్ క్లాస్ లో పాస్ అయితేనే ఏదో పెద్ద మెరిట్ లో పాసయిన౦త హ౦గామా చేసారు నాన్నగారు. “మీ ఫ్రె౦డ్స్ ని పార్టీకి పిలువమ్మా” అన్నారు. అప్పట్లో పార్టీలు అ౦త కామన్ కాదు కదా!.
నాకు “బైఫొరా” రిస్ట్ వాచ్ ,రత్న౦ పెన్ విత్ గోల్డ్ నిబ్ బహుమతిగా ఇచ్చారు.అప్పట్లో అలా౦టివి అపురూప౦గా దాచుకోవాలని తెలియని అమాయకత్వ౦. కానీ అవి నా మనసు పొరల్లో నిక్షిప్తమయి ఉన్నాయి.అలాగే నాలో సాహితీ పిపాస కలగడానికి పుస్తక పఠన౦ పెరగడానికి నాన్నగారే కారకులు. నా పెళ్ళి కోస౦ ఆయన మళ్ళీ స౦పాదన మొదలు పెట్టారు. రాజమ౦డ్రి కాస్మాపాలిటన్ క్లబ్ లో అకౌ౦టె౦ట్ గా పనిచేసేవారు. క్లబ్ లో ఉన్న లైబ్రేరీ ని౦చి నాకు మ౦చి మ౦చి పుస్తకాలు తెచ్చి ఇచ్చి చదవమనే వారు.అప్పుడే విశ్వనాధ వారి రచనలు కొమ్మూరి వేణుగోపాల రావుగారి రచనలు చదివాను. అ౦దులో వారు రాసిన ఒకే రక్త౦ ఒకే మనుషులు అన్న దాని మీద నీ అభిప్రాయ౦ ఏమిటమ్మా అ౦టూ నాతో చర్చి౦చేవారు.రక్త స౦బ౦ధాలు దగ్గరగా ఉన్నవాళ్ళల్లో పెళ్ళి చెయ్యకూడదన్న అభిప్రాయ౦ ఆయనకు అప్పట్లోనే ఉ౦డేది. అదీ ఆయన వ్యక్తిత్వ౦. అ౦తమ౦ది పిల్లలైనా ఎవరో ఒకరికిచ్చి పిల్లను కట్టబెడదామని చూసేవారు కాదు. తగిన స౦బ౦ధ౦ రాకపొతే నా పిల్ల నాదగ్గరే ఉ౦టు౦దనేవారు.
ఒకసారి మా అక్కయ్య కోస౦ పెళ్ళి చూపులకు ఒకరు వచ్చారు.వాళ్ళతో మా అమ్మాయి స౦గీత౦ బాగా పాడుతు౦ది అన్నారు మా నాన్నగారు. పెళ్ళికొడుకు త౦డ్రి “ స౦సార౦ చేసుకునే పిల్లకు స౦గీత౦ ఎ౦దుకు?మనమేమైనా భోగ౦ వాళ్ళమా! పేడ పిసకట౦,వ౦టా వార్పూ వస్తే చాలు” అని అన్నారుట.   అ౦తే ఆయనకు కోప౦ వచ్చి అలా౦టి ఇ౦ట నా పిల్లను ఇవ్వనులె౦డి అని చెప్పారట. ఆయనకు స౦గీత౦ అ౦టే అ౦త ఇష్ట౦ అ౦దుకే అ౦దరికీ స౦గీత౦ చెప్పి౦చారు.
  నన్ను ఇ౦కా చదివి౦చాలని ఆయనకు ఉన్నా తన బాధ్యత తొ౦దరగా తీర్చుకుని నన్నొక అయ్య చేతిలో పెట్టాలని, తన పిల్లల బాధ్యత తానే పూర్తి చెయ్యాలన్న తపన నా చదువు పూర్తి కాకు౦డానే నాకు వివాహ౦  జరిపి౦చాలన్న తాపత్రయ౦ నన్ను పెళ్ళి కూతుర్ని చేసి౦ది.క్లాస్ ఒన్ ఆఫీసర్ అల్లుడిగా వచ్చారన్న గొప్ప. దానికి కారణ౦ అప్పట్లో మా స్థోమతుకు మా వారు ఎక్కువ చదువుకుని మ౦చి పోస్ట్ లో ఉన్నారు. మా ఇ౦ట్లో ఫస్ట్ క్లాస్ లో ప్రయాణ౦ చేసిన మొట్ట మొదటి వ్యక్తిని నేనే(1970). అది  కూడా ఆయన ( నాన్నగారు) సాధి౦చిన విజయాల్లో ఒకటి. అది ఆయనకు చాలా గర్వ౦గా ఉ౦డేది.వివాహ౦ అయ్యాక కూడా చదువు పూర్తిచెయ్యమ్మా అ౦టూ నన్ను ఎ౦తో ప్రోత్సాహి౦చారు. ఆఖరికి నేను మా పెద్దవాడి డెలివరీకి వెళ్ళినప్పుడు డిగ్రీ పూర్తిచెయ్యమని ఎ౦తో నన్ను ప్రోత్సాహి౦చారు. నేను పరీక్షకు వెడితే నా పిల్లవాడ్ని ఏడవకు౦డా తిప్పేవారు. అయినా మ౦దబుద్ధిని కాబట్టి సరిగా చదివి ఆయన కోరిక తీర్చలేకపోయాను. జీవితా౦త౦ ఈ బాధ నన్ను వె౦టాడుతునే ఉ౦టు౦ది.చిన్నప్పుడు అ౦త బాగా చదివే నేను తరువాత చదువులో వెనక పడిపోయాను. నాన్నా నన్ను క్షమి౦చ౦డి.
 ఫాదర్స్ డే నాడు ఇలా మిమ్మల్ని తలుచుకుని మీ గురి౦చి రె౦డు మాటలు రాయగలిగే స్థితికి నన్ను తెచ్చిన౦దుకు మీకు, అమ్మకు నమోవాకాలు. మళ్ళీ జన్మ అ౦టూ ఉ౦టే మీ కూతురిగానే పుట్టాలి. మీ కోరికలన్నీతీర్చాలి.  
రచన: డా. శ్రీసత్య గౌతమి 
పుడుతూనే వచ్చే మొదటి బంధాలు అమ్మా, నాన్న ఉంటే అక్క చెల్లెళ్ళు, అన్నదమ్ములు. ఒక్కొక్క బంధానికి ఒక్కొక్క ప్రత్యేకత దాని తరహాలో దానికే ఉన్నప్పటికీ అమ్మా, నాన్న బంధం వేరే. అయినా వీటిలో వేటినీ పుట్టగానే అర్ధం చేసుకోలేము. పెరిగాక కూడా అర్ధం చేసుకోవడం కష్టమైన పనే. అయినా చేసుకోవాలి, వాటిని నిలుపుకోవాలంటే. ఎలా నిలుపుకోవాలి? ఎలా అర్ధం చేసుకోవాలి? చాలా క్లిష్టమైన ప్రశ్నలు. అందుకే వాటిని పక్కన పెట్టేసి… బ్రతుకు ప్రశ్నల్ని అర్ధం చేసుకుంటూ ముందుకెళ్ళిపోతాము. ఇది అందరూ చేసే పనే నాతో సహా. హటాత్తుగా ఏదో ఒక సంధర్భం లో ఈ బంధాల్ని మరొకరికి విశదీకరించవలసిన అవసరమేర్పడినప్పుడు మనమే తడబడతాం ఎందుకంటే మనకే పూర్తిగా తెలియదు. మన ఇంట్లో వారిని మనమే కూలంకషం గా అర్ధం చేసుకునే అవకాశాన్ని ఒకరికొకరు ఇచ్చుకోము కాబట్టి. ఈ కాలం లో చాలా మటుకు ఆన్ని రెలేషన్స్ లో కేవలం ఆశించడం మాత్రమే కనబడుతున్నది కాని ఒకరినొకరు అర్ధం చేసుకోవడము ఒకరి యందు మరొకరు బాధ్యతను కలిగి వుండడము లోపించింది. బాధ్యత అనగానే కేవలం ఆర్ధికమైనది మాత్రమే అయిపోయింది ఈ రోజుల్లో. ఎవరి చర్యలను వాళ్ళు ఎదుటివారి యందు సమర్ధవంతము గా చెయ్యగలగడం, తమ చర్యలకు ఎదుటి వారి మెప్పు పొందగలగడం కూడా ఒక ముఖ్యమైన విధే. ఈ విధిని కుటుంబం లోని ప్రతి ఒక్కరూ చెయ్య గలిగినప్పుడు ఒకరి మీద ఒకరికి గౌరవం, బాధ్యత పెరుగుతంది. ఇవన్నీ మనము ఎదుగుతూ తెలుసుకునే అంశాలు. మరికొన్ని చిన్నతనం నుండీ తెలుసుకోవాల్సినవి, మాతృదేవోభవ పితృదేవోభవ గురుదేవోభవ. ఈ మాటలు బడిలోని, పెద బాలశిక్ష, చందమామ లాంటి నీతి కధల పుస్తకాలలో చదివినవే. పుట్టాక తల్లి దండ్రుల గురించి మొదటిసరిగా తెలియ పరిచే మూలాలు ఇవే. ఇప్పటి రోజులకి అవసరమైనది టెక్నాలజీ. టెక్నాలజీ పెరిగాక ఇలాంటి మంచి విషయాలు పిల్లలు చందమామ చదివే వయసు వచ్చే లొపే తెలుసుకుంటున్నారు. అది వాళ్ళకి ఇష్టమైన జంతుప్రపంచంతో తయారయ్యిన డిస్నీమూవీస్.  వాటి ద్వారా మూవీమేకర్లు కూడా కుటుంబం లోని వారి పాత్రలని ఒక్కొక్క జంతు కేరక్టర్ లో మలిచి వారి చిన్న బుర్రలకు అర్ధమయ్యేలా చేసే ప్రయత్నం అద్వితీయమైనది. ఇటువంటి మూవీస్ లో ముఖ్యం గా చెప్పుకోదగ్గది “థి లయన్ కింగ్ (The Lion King)” దాని లోని కింగ్ మరియు తండ్రి పాత్ర “ముఫాసా’. ఈ పాత్రని అర్ధం చేసుకొన్న పిల్లలే కాదు ప్రతి ఒక్కరూ తమ తండ్రుల మీద గౌరవాన్ని, ప్రేమ ను అధికం చేసుకుంటారు. ఆ కేరక్టని మరలా ఒకసారి గుర్తు తెచ్చుకుందాం!!!  
 
థి లయన్ కింగ్ ముఫాసా ఆకారం అతని తమ్ముడు స్కార్ తో పోలిస్తే చాలా దర్పంగా వుంటుంది. కింగ్ అంటే కింగ్ లాగ. స్కార్ పక్కన నిలబెడితే ముఫాసా పొడవుగా, విశాలం గా, బలం గా కనబడతాడు. స్కార్  కి అన్న రాజ్యమేలుతున్నాడని, అడవిలోని అతని ప్రజలందరూ అతని మాట వింటున్నారనీ, అలా ఉండగలిగే సామర్ధ్యం తనకు లేకపోగా ఆ బాధని అన్నపై అసూయా ద్వేషాలుగా మార్చుకొని బాధపడుతూవుంటాడు. మనసుసాఫల్యం లేని స్కార్ మానసిక లోపం అతని ఆకారాన్ని కూడా సూచిస్తుంటుంది బక్కగా, కుంచించుకుపోయిన శరీరం తో.  తేనె పూసిన కత్తిలాంటి మాటలతో ముఫాసాను బాధపెడుతుంటాడు. రాజుగా ముఫాసా తన ప్రజలనుండి ఎన్ని రకాల గౌరవాలుపొందుతున్నా.. ఇంట్లో తన సొంత తమ్ముడినుండి ఎటువంటి గౌరవాన్ని పొందలేకపోతుంటాడు. అలాగని తమ్ముణ్ణి తన కుటుంబం నుండి, రాజ్యం నుండి వెలివేయలేకపోతాడు. రాజు గా, ఇంటికి పెద్దగా తమ్ముడుకి అన్ని రకాల భోగాలు, సౌకర్యాలు అందించినా అతని అసంతృప్తిని మాత్రం దూరం చేయలేక సతమతమవుతుంటాడు.  రాజైతే ఏమి, ముఫాసా కుటుంబం దగ్గిరకి వచ్చేటప్పటికి సామాన్యమైన కుటుంబ పెద్ద లానే జీవిత రహదారిలో అడ్డొచ్చే గతుకులపైన రధసారధ్యం చెయ్యక తప్పలేదు అనే విషయాన్ని చక్కగా సూచించారు ఈ పాత్ర ద్వారా.
తన తమ్ముడు స్కార్ లాగ నిరుపయోగం గా ఉండకుండా, ముఫాసా మొదటి నుండి పెద్దరికం గా వ్యవహరిస్తూ, రాజ్యభారాన్ని అర్ధం చేసుకుంటూ పెద్దల నుండి పరిపాలనా మెళుకువలు నేర్చుకున్నాడు. అప్పటి రాజు మరియు తండ్రి కి చేదోడు వాదోడు గా వుంటూ భాద్యతాపరుడై తండ్రి నుండి తాను రాజ్య భారాన్ని ఎత్తుకున్నాడు. ముఫాసా ప్రతి విషయం మీద దూర దృష్టి అవగతం చేసుకోగలగడానికి కారణం ముఫాసా తన బాధ్యతల్ని ప్రేమించడం. తన పరిపాలనలోని సుభిక్షత ముందు ఇంట్లో తన మనుష్యులు తనకు చూపే వ్యతిరేకత కి తాను పడే బాధ ఏమాత్రం అనుకున్నాడు ముఫాసా.  ఒక బాధ్యతాయుతమైన రాజు లేదా ఒక కుటుంబయజమాని ఆలోచనా ఏ విధం గా వుంటుందో ఈ కేరక్టర్ ద్వారా చక్కగా చూపించారు.
ముఫాసా రాజయినప్పటికీ.. ప్రతి ప్రాణిని గౌరవించాడు. తన బిడ్డ సింబ పుట్టినప్పుడు అడవిలోని జంతువులన్నీ తరలివచ్చినప్పుడు సింబని గర్వంగా రఫీకీ (కోతి) చూపిస్తుంది. ముఫాసా వెంటనే రఫీకీ ని అప్యాయం గా దగ్గిరకి తీసుకుంటాడు. తనకన్నా బలహీనమైన పక్షి జాతిని కూడా అభిమానిస్తాడు, దానికి తార్కాణం జాజూ తో కలిసి వుండడం, దానితో సింబ తో కలిసి ఆడుకోవడం. తాను బలవంతుడు మరియు రాజు అయినప్పటికీ కూడా ఏ చిన్నా ప్రాణినీ కూడా గాయపరచడు. ఆఖరికి సింబని భయపెట్టిన హైనా ల మీద కూడా కేవలం తన కోపాన్ని ప్రదర్శించి.. హెచ్చరించి పంపాడే తప్ప… గాయపరచలేదు. ఇది అతని లోని మృధు స్వభావం, అందరియందు సమాన దృష్టి, న్యాయాన్యాయ విచక్షణ మొదలైన అంశాలను చూపిస్తున్నది. 
“I’am only brave when I have to be. Simba, being brave doesn’t mean you go to looking for trouble” –Mufasa to Simba
సింబ చెప్పిన మాట వినకుండా తన నేస్తం తో కలిసి తెలియకుండా హైనాలు ఉన్న ప్రాంతానికి వెళ్ళిపోతుంది. హైనాల మధ్య తాను చిక్కుకున్నదే కాక, తన స్నేహితురాలిని కూడా అందులో ఇరికిస్తుంది. ముఫాసా అది తెలుసుకుని పరుగున వచ్చి, హైనాలని తరిమేసి… సింబ తో అంటాడు.. తాను చాలా బయపడ్డానని. సింబ ఆశ్చర్యంతో… నువ్వు కూడా భయపడతావా? అని చూస్తాడు.  ముఫాసా కొడుకుని మృధువు గా మందలిస్తాడు “దైర్యం గా వుండడం అంటే.. కష్టాలని కోరితెచ్చుకోవడం కాదు” అని.  తాను తండ్రిగా తన బిడ్డకు చక్కటి వ్యక్తిత్వాన్ని సమయానుకూలం గా అలవరచడం, బోధించడం కనబడుతుంది ఇక్కడ.

“A king’s time as ruler rises and falls like the sun. One day, Simba.. the sun will set on my time here and will rise with you as the new king” – Mufasa teaches Simba.
చూస్తూ చూస్తూనే పెరిగి అల్లరి సింబ గా తయారయిన కొడుకుని ప్రైడ్ ల్యాండ్స్ లోని రాక్ మీదకి తీసుకెళ్ళి ముఫాసా తాను పరిపాలిస్తున్న ప్రాంతాన్నంతా చూపిస్తూ… జీవన చక్రం గురించి బోధిస్తుంటాడు- “కనబడుతున్నమేరకు ఉన్న రాజ్యమంతా మనదే.. సూర్యుడు ప్రొద్దున ఉదయించి సాయంత్రం అస్తమించేలాగ..నేను ఏదో ఒక రోజు రాజుగా దిగిపోయి నువ్వు రాజువవుతావ్. ఇదే జీవన చక్రమంటే”. పుట్టిన ప్రాణులన్నిటి మధ్య సమతుల్యం ఎలా వస్తుందో వివరిస్తాడు, “జింకలు సిమ్హానికి ఆహారం కావొచ్చు, కానీ సిమ్హం చనిపోయాక దాని శరీరం మట్టిలో కలిసి పోతుంది, దానిపై మొలిచే గడ్డి మళ్ళీ జింకలకు ఆహారమవుతుంది”. ఇలా సింబను వెంట తిప్పుకుంటూ మంచి విషయాలను బోధించడమే కాకుండా.. పంజా ఎలా విసరాలో కూడా నేర్పుతాడు.
“You have forgotten who you are and so forgotten me” – Mufasa’s ghost to Simba.
తన తమ్ముడు స్కార్ పన్నిన కుట్రకు బలయ్యి తన బిడ్డ మరియు తన తరువాతి రాజును కాపాడడానికి ముఫాసా తన ప్రాణాలని కోల్పోతాడు. స్కార్ చెప్పిన తప్పుడు మాటలు విని తన తండ్రిని తానే చంపేశాడని నమ్మి సింబ రాజ్యమొదిలి పారిపోతాడు, ఎక్కడో పెరుగుతాడు. పెద్దవాడైన సింబ మళ్ళీ తన చిన్నప్పటి స్నేహితురాలు నాలాకు, రఫీకీ కి కనబడతాడు. నాలా ప్రైడ్ ల్యాండులోని స్కార్ యొక్క అన్యాయ పరిపాలన ని వివరించి మళ్ళీ అక్కడికి వచ్చి తన రాజ్యాన్ని తాను చేజిక్కించుకోమని చెప్తుంది, రఫీకి కూడా అదే చెప్తాడు.  సింబ మాట వినడు. కానీ చనిపోయిన తన తండ్రి ముఫాసా ఆత్మని ఆకాశం లో చూస్తాడు, తన తండ్రి తనతో చెప్పిన మాటలను శ్రద్దగా వింటాడు ” సింబా.. నువ్వెవరో నువ్వు మర్చిపోయావ్.. అంటే నన్ను మర్చిపోయావన్నమాట. నువ్వు నా కొడుకివి, అంటే నిజమైన రాజువి నువ్వే ప్రైడ్ ల్యాండ్స్” కి అని చెబుతూ ముఫాసా మేఘాలలో అంతర్ధానమవుతాడు. ఇలా సింబా వెన్నుంటివుండీ తన బాధ్యతలను ఎప్పటికప్పుడు గుర్తుచేస్తూ మార్గాన్ని చూపించే మార్గదర్శి కూడా ముఫాసా. 
ముఫాసా చెప్పిన మాటలు సింబ కు ఎంతో దైర్యాన్ని ఇచ్చాయి. రఫీకి, నాలా సాయం తో మళ్ళి తిరిగి ప్రైడ్ ల్యాండి వెళ్ళి తన తల్లి ని కూడా కలిసి, స్కార్ మరియు హైనాలతో హోరా హోరీ యుద్ధం చేసి వాటిని తుదముట్తిస్తాడు. తాను ప్రైడ్ రాక్ ఎక్కి గర్జించి తాను రాజుగా ప్రకటించుకుంటాడు. The king is returned !!!
లయన్ కింగ్ చూసిన ప్రతి చైల్డ్ సింబ లో తమని, ముఫాసా లో తమ తమ నాన్నలని చూసుకోక మానరు. ముఫాసాలోని ప్రతి లక్షణం వారి నాన్నలో ఉందనే అనుకుంటారు. తమ నాన్నలు తమ తో ఆడుకుంటున్నప్పుడు సింబా, ముఫాసాలనే గుర్తు తెచ్చుకుంటారు, ముఫాసా లాగే తమ నాన్నలు ఆడుకుంటున్నారనుకుంటారు, సింబా ముఫాసా మాట ఎలా వింటాడో… తాము కూడా నాన్న మాట వినాలి అనుకుంటారు, ఆ పాత్రల్లో జీవిస్తారు. నాన్నంటే ఇది ఆ చిన్ని బుర్రల్లో ముద్రవేసుకుంటారు.
నిజమే నాన్నంటే అలాగే వుంటారు. కుటుంబ నౌకాయానం ఎన్నిఈదురుగాలులకు గురి అవుతున్నా, అలలమధ్య చిక్కుకొని కొట్టుమిట్టాడుతున్నా దిక్సూచిలా పనిచేసి ఆవలి తీరానికి చేర్చగలిగే దైర్యసాహసాలు నాన్న సొంతం. అందుకే నవమాసాలూ మోసి ప్రాణం పోసిన అమ్మ అనిర్వచనీయమైనా… నాన్న అసాధ్యం !!!
   రచన: భారతి  ప్రకాష్
 
చిన్నతనం నుండీ కూడా నాన్నతోనే ఏన్నో విషయాలు చెప్పుకునేదాన్ని నేను. నా తోబుట్టువులందరిలోకీ కూడా నేనే ఎక్కువుగా మా నాన్నగారి పోలికలతో వుంటానని అందరూ చెప్పడమో లేక మా అమ్మతో ఎఫ్ఫుడూ, ఎక్కడకి  కలిసి వెళ్ళినా అందరూ మా అమ్మని ఎవరో ఒకళ్ళు,” ఈ అమ్మాయి ఎవరే ” అని అడగడం, మా అమ్మ నా కూతురనగానే ” వూరుకోవే  అంతా తమాషా.” అంటూ నవ్వడం వలనో తెలీదు. మా అమ్మ చాలా తెల్లగా, చాలా అందంగా వుండేది. మరి నేనేమో మా నాన్నలాగా నల్లగా వుండడం తో ఎవ్వరూ నన్ను మా అమ్మకూతుర్నంటే నమ్మేవాళ్ళు కాదు. అది ఒక్కటే కాకుండా మా అమ్మ  ఎప్పుడూ పనిలో తలమునకలుగా వుండేది. నాకా అన్నీ సందేహాలే, అన్నీ కంప్లైంట్సే.  నాన్న ఆఫీసు నుండి వచ్చేసరికి ఇంట్లో ఒక కోర్టు సీన్‌ వుండేది. చెల్లి గిల్లిందనో, చిన్నన్నయ్య ఏడిపించాడనో, అమ్మ తిట్టిందనో, ఏదో ఒకటి వుండేది. అమ్మని తప్ప, మిగిలిన ఎవరినైనా నాన్న పిలిచి కేకలేసేవారు. గట్టిగాకాదు. తరువాత నాకు నచ్చచెప్పేవారు. నేను బాగా పేచీ పెట్టేదాన్ని. “ నాన్నా! వాళ్ళని గట్టిగా తిట్టు. “ అనేదాన్ని. నే చెప్పింది నిజమంటూనే, వాళ్ళు చేసింది తప్పంటూనే, నాకు నచ్చజెప్పి నన్ను శాంతింపజేసేవారు. “ అమ్మని ఏమీ అనకమ్మా! ఈ ప్రపంచం లో అమ్మే నీకు అందరికన్న ఎక్కువ. అమ్మ వుండడం నీ అదృష్టం. అమ్మే నీకు అంతా.” అంటూ నాకు నచ్చచెప్పేవారు.  ఆ విధం గా నా కోపాన్ని అదుపులోకి తెచ్చేవారు. ఏరోజూ నన్ను పల్లెత్తు మాట అనలేదు.  “చాలా కోపమొస్తుంది, నాన్నా! ” అంటే, ” అంతే నమ్మా! అందరకీ వస్తుంది. అలాగే నీకూ. అలా ఎక్కువ కోపం వచ్చినప్పుడు అంకెలు లెక్కపెట్టు. ” అనేవారు. ” తన కోపమే తన శత్రువు ” అనే పద్యం రోజూ చెప్పించేవారు. 
రోజూ  తెల్లవారుఝామున నాకూ మాచెల్లి, ఉమకీ తెలుగు పద్యాలు, వేమన శతకం, సుమతీ శతకం, గజేంద్రమోక్షం లోంచి ఎన్నో చెప్పేవారు. ఆయన స్వయంగా పాటలు రాసి, ఆయనే ట్యూన్‌ చేసి నా చేత స్కూల్లో పాడించేవారు. ప్రతీ విషయం లోనూ నాకు ఎన్నో సలహాలు ఇచ్చేవారు. నాకు షటిల్ ఆడడం కాని, పేకాట ఆడడం కాని నేర్పించింది కూడా ఆయనే అంటే నమ్ముతారా? అలా చిన్నఫ్ఫుడు ఆటలైనా, పాటలైనా అన్నీ ఆయన నేర్పించినవే. నా స్కూల్ మేగజైన్‌, కాలేజ్ మేగజైన్‌ లలో నేను రాసిన కధలని మెచ్చుకుని, నన్ను ప్రోత్సహించారు. 
నాకున్న సభాపిరికి తనాన్ని పోగొట్టడానికి నన్ను బి. ఎ. మ్యూజిక్ చేయడానికి ఉత్సాహపరచారు. నాప్రతీ అడుగుకీ ఆయన సలహా సహకారాలు వుండేవి.
పెళ్ళైక కూడా ఎన్నో విషయాల్లో నాకు ఎన్నో సలహాలు ఇచ్చి నన్ను సరైన బాటలో నడిపించిన మా నాన్నగారిని గురించి ఎంత రాసినా తక్కువే. ఆయన రాసిన ఉత్తరాలలో కూడా రామకృష్ణ పరమహంస, వివేకానందస్వామి, త్యాగరాజు లాంటి పెద్దపెద్దవాళ్ళ మాటలెన్నో ఉదహరిస్తుండేవారు. నేను మానసికంగా ఎప్పుడు ఉదాసీనంగా ఉన్నాకూడా ఇప్పటికీ ఆఉత్తరాలే నన్ను ఎంతో ఊరట కలిగిస్తూవుంటాయి.  
ఆయన గురించి రాయమన్నా, చెప్పమన్నా ముందు నాకు నా కళ్ళు చెమరిస్తాయి. ఆయన గురించి ఎంత రాసినా తక్కువే. నేను ఇంకా ఆయన వ్యక్తిత్వం గురించిగాని, ఆయన పాండిత్యం గురించిగాని, ఆయన స్వభావం గురించిగాని ఏమీ రాయనేలేదు. ఆయన నాతో ఎలా వుండేవారో రాసాను. ఇంకా చాలా చాలా రాయలేదు.
ఈరోజు కూర్చుని, ఒక్కసారి ఆలోచించుకుంటే, ఆయన నాతో అలా ఉండకపోతే నేను మా అమ్మనికాని, నా తోబుట్టువులని కాని సరిగా అర్ధం చేసుకోలేకపోయి వుండేదాన్నేమోనని అనిపిస్తుంది. నేను ఈరోజు ఒక మంచి టీచర్ గా, మంచి గృహిణిగా, మంచి తల్లిగా, మంచి మనిషిగా అనిపించుకుంటున్నానంటే అది ఆయన వలనే అని గట్టిగా చెప్పగలను. 
రచన: శ్రీధర్ నీలంరాజు.,.
రేపు ఎలా అయినా సరే చెప్పేయాలి..అప్పటికి వందో సారి అనుకున్నాను. చాలా టెన్షన్ గా అనిపించింది. పావని నా క్లాస్ మేట్. చాలా అందంగా ఉంటుంది. నన్ను ఇష్ట పడుతుంది కూడా. ఇప్పటికి రెండూ సార్లు నా నోట్స్ అడిగి తీసుకుంది.ఒకసారి సెమినార్ లో నా పక్కనే కూర్చుంది. ఇంతకన్నా ఏ అమ్మాయి అయినా తన ఇష్టాన్ని ఎలా తెలుపుతుంది ??? ఇప్పటికే అర్ధం చేసుకోకుండా చాలా ఆలస్యం చేసాను పేపర్ , పెన్ను తీసుకున్నాను. లెటర్ వ్రాద్దామని.
ప్రియమైన పావని…..
నువ్వు చాలా, చాలా అందం గా ఉంటావు. నవ్వితే చూస్తూనే ఉండిపోవాలి అనిపిస్తుంది. నువ్వు రాని రోజు కాలేజి మానేసి ఇంటికి వెళ్ళి పోవాలి అనిపిస్తుంది నువ్వు నా వంక చూస్తే అదోలా తోస్తుంది. ఒక్క రోజు కనిపించకపోయినా జీవితం మీద విసుగొస్తుంది.వెన్నెల సాయంత్రం, సాగర తీరం ,కోయిల గానం..వీటన్నింటికన్నా నీ రూపే నాకు మధురం. ఐ లవ్ యు.. నీ కోసం నా ప్రాణాలైనా ఇస్తాను. ఏమైనా చేస్తాను..
ఇట్లు
నీ ప్రేమ పిపాసి
శ్రీధర్
సంతకం చేసాక అనుమానం వచ్చింది. సంతకం రక్తం తో చెయ్యాలేమో ??ఇలా పెన్ను తో చేస్తే తను నా మాటలు ఎలా నమ్ముతుంది ??? ఆఫ్టరాల్ రక్తంతో చిన్న సంతకం చేయ లేని వాడు ప్రాణాలు ఎలా ఇస్తాడు అని అనుమానం రాదూ???మళ్ళీ దిక్కుమాలిన టెన్షన్. పిన్నీసు తో చేతి వేలి మీద చిన్న డాట్ పెడదాము అనుకున్నాను.చాలా నొప్పి వచ్చింది. వెంటనే రక్త సంతకం ఆలోచన విరమించుకున్నాను. పడినప్పుడు కావాలంటే ప్రాణాలు ఇద్దాం. ప్రస్తుతం ఎందుకు వచ్చిన బాధ????
లెటర్ పుస్తకంలో పెట్టి నిద్రపోయాను. ఆ రాత్రి ఏవేవో కలలు !!!
“శ్రీలు…. “ పొద్దున్నే అమ్మ పిలుపుతో మెలకువ వచ్చింది. పిలుపు ఎందుకో తేడాగా అనిపించింది.అమ్మ చేతిలో నా పుస్తకం. గబుక్కున ఆదుర్దాగా లేచాను.నాన్న చేతిలో నా ప్రేమ లేఖ. షాక్ తిన్నాను. ఏం చెప్పాలో తోచలేదు. ఎదురు తిరగాలి అని నిర్ణయించుకున్నాను ఒక వేళ గట్టిగా తిడితే ఇల్లు వదిలి వెళ్ళి పోవాలి అని తీర్మానించుకున్నాను.ఏది ఏమైనా సరే, పావని విషయం లో రాజీ పడే ప్రసక్తే లేదు….
నాన్న గారు , తిట్టడం ,అరవడం ఏమీ చేయలేదు. నెమ్మదిగా చెప్పటం మొదలు పెట్టారు “శ్రీధర్ నీ వయసులో ఇలాంటి ఆకర్షణలు ఉండటం సహజం.నేను నిన్ను తప్పు పట్టను..నువ్వు చాలా తెలివిగలవాడివి.నీ తెలివితేటలని సరి అయిన మార్గంలో పెట్టుకునే వివేకం నీకు ఉందని అనుకుంటున్నాను.నీ ఆలోచనా సరళి మారడానికి ,పరోపకారం ,త్యాగాలే జీవితం గా గడిపిన మహానుభావుల పుస్తకాలు చదువు.జీవితం విలువ తెలుసుకో..పది మందికి వెలుగుని పంచె జీవితం కోసం ప్రయత్నించు..ఎవరికోసమో నీ లోని వెలుగుని ఆర్పేసుకునే మూర్ఖత్వం వదిలేయి.ముందు బాగా చదువుకొని నువ్వంటే ఏమిటో నిరూపించుకో..తర్వాత నీ ఇష్టం.నేను నీకు అడ్డు చెప్పను..లెటర్ టేబుల్ మీద పెట్టేసి నాన్నగారు ఆఫీస్ కి వెళ్ళిపోయారు తిట్ట లేదు. కొట్ట లేదు.. కానీ అయన మాటలు నా గుండెలకి హత్తుకున్నాయి. పావని కోసం చనిపోవాలి అనుకున్న నా ఆలోచనలు నాకే ఫూలిష్ గా అనిపించాయి ఆ రోజు నించీ రాత్రి ,పగలు చదువుకొని IAS,IPS ,ఆఫీసర్ అవలేదు కానీ, చెత్త ఆలోచనలు పక్కన పెట్టి చదువు మీద శ్రద్ధ పెట్టాను.
అందరూ నాకు వాడు బెస్ట్ ఫ్రెండ్ , వీడు ప్రాణ స్నేహితుడు అని చెప్తూ ఉంటారు. నాకు మాత్రం మా నాన్న, అప్పటికీ , ఇప్పటికీ బెస్ట్ ఫ్రెండ్. నాకు బాబు పుట్టి చనిపోయినపుడు , పెద్దమ్మాయి చిన్నప్పడు తీవ్రమైన అనారోగ్యం పాలైనప్పుడు, జీవితంలో ప్రతి కష్టంలోనూ నేనున్నానని , భుజం తట్టి ఆయన నా పక్కనే ఉంటారు. అడుగులు వేయటం నేర్పటమే కాదు , తప్పటడుగులు వేయకుండా చేయి అడ్డం పెట్టి కాపాడే తండ్రి ఋణం ఏమి చేసి తీర్చుకోలేను
నాన్నగారు, మీకు father’s డే శుభాకాంక్షలు !!!
రచన: నాగజ్యోతి సుసర్ల
                           జ్యోతమ్మా బండొచ్చింది …..అంటూ రిక్షా లక్ష్మయ్య కేక వినిపించటం ఆలస్యం ….అమ్మ గబ గబ పుస్తకాల బాగ్ చేతికిచ్చి బైటకు తీసుకొచ్చేది ….అయినా  నా కళ్ళు రిక్షా వెనక్కే చూస్తూ ఉండేవి…. మరి నాన్న పొద్దున్నే బజారు కి వెళ్ళి  ఫ్రెష్ గా అమ్ముతున్న  జామపళ్ళు తీసుకువస్తారు….సరిగ్గా తను రిక్షా లో కూర్చోంగానే …మంచి పండు జామ పండు చేతికిస్తారు….అందుకే ముందున్న రిక్షా  వెనకాల నాన్న  ఉన్నారా లేరా  అని నా కళ్ళు ఆరాగా వెతికేవి…. నేను రిక్షా ఎక్కటమూ …నాన్న నా చేతిలో జాంపండు పెట్టి వెళ్ళిరా చిన్నమ్మా అంటమూ ఒకేసారి జరిగేవి . 
     ఇంక నా పుట్టిన రోజు వస్తే …పొద్దున్నే నిద్రలేపి నాన్న పెద్ద చాక్లేట్ల పాకెట్ చేతిలో పెట్టేవారు …..చిన్నమ్మా  హాపీ బర్త్ డే అంటూ ….  ఆ తరువాత చుట్టూ ఉన్న  గుళ్ళకన్నింటికీ తీసుకెళ్ళి నా పేరు మీద పూజ చేయించేవారు. 
     కొన్ని సంవత్సరాలు నాన్న ఉద్యోగం ఒక ఊరిలో….మేమంతా తెనాలి లో …. మధ్య మధ్యలో నాన్నగారు వచ్చిపోతుండేవారు…. నాన్న వచ్చేసరికి మేమంతా నిద్రపోతూ  ఉండేవాళ్ళం…. నిద్ర లేపి మరీ పేరు పేరునా ముద్దు చేసేవాళ్ళు …ఆ తరువాత తను తెచ్చిన కొత్త బట్టలూ, మిఠాయిలూ అందరికీ ఇచ్చేవారు…తరువాతే తను భోజనము చేసేవారు …. పెళ్ళి అయీ , ఉద్యోగాలొచ్చీ కొంతమంది   అక్కయ్యలూ,అన్నయ్యలూ వెళ్ళిపోగా, ఇంకా  నాన్న  చుట్టూతా 7 లేక 8 మందిమి ఉండేవాళ్ళం….. అందుట్లో  కనీసం  ముగ్గురు నలుగురం అయినా నాన్న గారు భోజనం  చేస్తుంటే ముద్దలకు చేయి చాచేవాళ్ళం . నాన్న సంతోషంగా ముద్దలు పెట్టేవారు …..ఊరుమెరపకాయలు కారం గా ఉంటాయని ….నాన్న తినేటప్పుడు ఆ మెరపకాయల తొడిమలు నేను అడిగి తినేదాన్ని  …..    
   1977 లో అప్పటికి నా వయసు మూడున్నర ఏళ్ళు ఉంటాయేమో పెద్ద తుఫాన్ ….అప్పుడు దాదాపు 10 కుటుంబాలు ,మా రామలింగేశ్వర పేటలో ఉండే రిక్షా వాళ్ళూ ,పని చేసుకుని బ్రతికే వాళ్ళూ అందరికీ మా ఇంట్లోనే రక్షణ కల్పించారు నాన్న …ముందరే పాలపిండి డబ్బాలు తెచ్చి …వాళ్ళందరికీ భోజనమూ,కాఫీలూ, 3 రోజుల పాటు మాఇంట్లోనే….  అమ్మకు  మడిపట్టింపులు ఉన్నాకూడా , నాన్న దేవుడు మనుషుల రూపం లోనే ఉంటాడే అంటూ మా నాలుగు గదుల ఇల్లు నింపేశారు  తరువాత వాళ్ళకు బాంక్ నుండి అప్పులిప్పించి మళ్ళీ వాళ్ళ రిక్షాలు  వాళ్ళు కొనుక్కునేలా చేసారు …. అప్పుడు నాకు బాగా గుర్తు మా ఇంట్లో వాళ్ళము కూడా పడుకోడానికి చోటు లేక కూర్చునే వున్నాము ….      
     నేను అందరికన్నా చివరపుట్టాను …దాదాపు నాన్నగారికి 47 ఏళ్ళు వచ్చాక నేను పుట్టాను … నేను 7త్ కి వచ్చేసరికి నాన్న రిటైర్  అయిపొయ్యారు … నా పైన 10 మందిని  చదివించటమూ,  పెళ్ళిళ్ళు ,పేరంటాలూ  చెయ్యటానికే  సరిపోయింది నాన్న జీతమూ, జీవితమూనూ….. అమ్మ అప్పుడపుడూ బాధ పడేది …పెక్కు సంతానము దుఃఖ  కారణం అని చెప్తే మీరు ఒప్పుకున్నారు కాదని … నాన్న మాత్రం పిచ్చిదానా మన పిల్లలే మన ఆస్తి అనేవారు ….. ఆయన అన్నట్టు గానే అన్నయ్యలు   నాపై ఇద్దరు ఆడపిల్లల పెళ్ళిళ్ళకూ ఆసరాగా నిలిచారు ….వాళ్ళదగ్గిరకు వచ్చి ఉండమని తీసుకెళ్ళినా  ఆయనకు ఏ వూరు నచ్చలేదు అంటూ తెనాలికే వచ్చేశారు ….  నాన్న ఖాళీగా కూర్చున్నప్పుడు జ్యోతమ్మా ఇట్రా అంటూ  భాగవతమూ,భారతంలో పద్యాలు పాడి అర్ధాలు చెప్తూ ఉండేవారు…  
    నాన్న వంశ వృక్షము వ్రాస్తూ నా పేరుకింద గర్వముగా “మొట్టమొదటి పోస్ట్ గ్రాడ్యుయేట్” అంటూ వ్రాసుకున్నారు …అలాగే ఎన్ని పెళ్ళి సంబంధాలు వచ్చినా ,నాన్నగారికి నచ్చేవి   కావు….నేను పెట్టే వంకలకు వంత పాడేవారు …. అమ్మ కోప్పడేది  బావుంది మీ తండ్రీ కూతుళ్ళకు వెనకాల ఏముందని వచ్చిన ప్రతిదానికీ వంకలు పెడతారూ అనేది…మా జ్యోతమ్మకు మంచి ఆఫీసర్ వస్తాడు అనేవారు …. 
  నాన్నకు 72 ఏళ్ళు వచ్చేసరికి ,బాగా ఆయాసం తోడయ్యింది…. పిల్లల మీద ఆధారపడ్డామనే భావన ,కోఆపరేటివ్ బాంక్  లో మేనేజర్ అయినా ఉద్యోగం లో ఎదుర్కొన్న ఒడిదుడుకులూ, అందుకోసం తను నడిపిన కోర్ట్ కేసులూ, గెలిచినా కూడా పూర్తిగా రాని గ్రాట్యుటీ డబ్బులూ, పెన్షన్ లేని ఉద్యోగం అవటం వల్ల బాధా …ఇవన్నీ ఆయనకు 72 ఏళ్ళకే 90 ఏళ్ళ వయోభారాన్ని ఇచ్చేశాయి. 
అన్నయ్యలు మంచి వైద్యమే అందించారు …..అయినా తను ఎవరింట్లోనూ ఉండలేక తెనాలికే ఓటేశారు…. దాదాపు మూడు  నెలలు విపరీతమయిన ఆయాసం….తిండి ఎక్కదు… మా అందరిచేతుల్లో అడిగినన్ని ముద్దలు పెట్టిన నాన్నగారి భోజనం  కేవలం ఒకటీ రెండు ముద్దల్లోకి వచ్చేసింది ……ఎన్ని మెతుకులు తిన్నారో అన్ని మందులు వాడాల్సి వచ్చేది …అందుకే ప్రతి రెండు గంటలకూ హార్లిక్సో, మజ్జిగ రసమో , రాగి జావో ఇచ్చేవాళ్ళం నేనూ ,అమ్మా …అదికూడా అరకప్పు కూడా త్రాగలేకపొయ్యేవారు.   అమ్మకు అప్పటికే పెరాల్సిస్ వచ్చి తగ్గటం తో ….రాత్రి పూట బాధ్యత అంతా నేను తీసుకున్నా…. ప్రతి రెండుగంటలకూ లేచి నాన్న గారి చేత ఏదో విధముగా జావ,మజ్జిగ రసం త్రాగించటం నేను చేసేదాన్ని …..
నాకు బాగా గుర్తు ,ఆ రోజు గురువారం….. నాన్న గారు పళ్ళు తోముకోవటానికి కూడా లేవలేకపొయ్యారు ….అమ్మ మంచం మీదే నాన్నగారికి పళ్ళు తోమింది…. నేను నాన్న గారు ఉమ్మిన నీళ్ళన్నీ మగ్గులోకి పట్టి పారబోశాను……అది చూస్తున్న నాన్నగారి కళ్ళు  నీళ్ళతో నిండాయి …జ్యోతమ్మా నువ్వు నా ఉమ్మి నీళ్ళు పారబోశావా తల్లీ అంటూ బాధ గా  అడిగారు…ఏమౌతుంది నాన్నగారు నేను చేస్తే అన్నాను….? ఆయనేమీ మాట్లాడలేదు  …. ఆ రాత్రి 11 గంటలకు  మజ్జిగ రసం పడుతుంటే  నాన్న గారి చెయ్యితగిలి మొత్తం కింద పోయింది ….. ఇదుగో కిందంతా కడిగెయ్యి రాత్రికి అక్కడ నేను పడుకోవాలి  అన్నారు…. మంచం మీద పడుకుండే నాన్నగారు   కిందెందుకు పడుకుంటారు అనుకున్నాం నేనూ అమ్మా…. అక్కడంతా బాగుచెయ్యటం అయ్యాక మళ్ళీ కాస్త హార్లిక్స్ ఇచ్చి, నేనూ అమ్మా పడుకున్నామో లేదో…అరగంటలో  తలుపు చప్పుడయ్యింది…. తీయటానికని లేస్తే నాన్న కింద పడుకుని ఉన్నారు   …మా  మూడవ అన్నయ్య వచ్చాడు….ఇదేమిటండీ ఇక్కడ ఎప్పుడు పడుకున్నారు అంటూ అమ్మ నాన్నని కదిపింది…మనిషి చాలా నీరసంగా ఉన్నారు…అందుకే ఆయన తల ఒడిలో ఉంచుకుని …ఒరేయ్ నాన్నగారిని  మంచం మీద పడుకోబెడదాము రా అంటోంది మా అన్నయ్యతో …నాన్న వద్దంటూ చెయ్యి ఉపారు .ఆ ఊపులో అమ్మ చేతి గాజులు పగలగొట్టేశారు. వేళ్లు లెక్కపెడుతూ ఏదో పెదిమలు కదుపుతున్నారు .అలా విష్ణు సహస్ర నామాలు చదివే అలవాటు నాన్నకు ఉండేది …..నాకు ఏడుపొచ్చేసింది ….నాన్న చెవిలో పెద్దగా రామ రక్షా స్తోత్రం చదివాను …నాన్నకు ఎప్పుడు వంట్లో బాగోకపోయినా నేను ఆ స్తోత్రం చదివేదాన్ని…తొందరగా తగ్గేది….ఆ రోజు నాన్నగారు అది వింటూ దణ్ణం పెట్టారు పైకి చూస్తూ …అంతే ఆయన రాముని పాదాలు చేరిపొయ్యారని మాకు అర్ధమవటానికి ఎక్కువ సేపు పట్టలేదు….అమ్మ నిశ్చేష్టురాలయిపోయింది 58 ఏళ్ళు కలిసి బ్రతికిన జంట మరి    ……..మర్నాడు చాలా మంది రిక్షా వాళ్ళు వచ్చారు ..నాన్నగారు పోయారుట గదమ్మా  ….మాకేమైనా పని చెప్పుతల్లీ సహాయము చేస్తాము ….ఆ అయ్యకు ఋణం తీర్చుకుంటామంటూ … ..    
ఎన్నో పద్యాలూ, నీతులూ, నడవడీ నేర్పిన నాన్నకు చివరిక్షణంలో రామనామం చెప్పి ఋణం తీర్చుకున్నావన్నారు అందరూ…. నిజమేనేమో 11 మంది పిల్లలకు పుట్టగతులిచ్చిన   తండ్రికి చివరి ఋణం ….. మా ముగ్గురికేనేమో ….. అందుకే పెద్దలు అన్నారు “ఋణానుబంధ రూపేణా పశుపత్నీ సుతాలయా” అని.
నాన్నగారు శ్రీ ఈమని రాధాకృష్ణ మూర్తిగారికి ….. అంకితమిస్తూ ….. 
