
రచన: సునీత పేరిచర్ల

కాలంతో పాటు సాగే పయనంలో
చాలా  ముందుకు వచ్చేసాను..
ఒక్కసారి వెనక్కి వెళ్లి కొన్ని జ్ఞాపకాలని
కొందరు ఆత్మీయులని పలకరించాలని
చిన్నప్పటి ఊరు వెళ్ళాను
ఊరు మొదట్లో గుల్మొహార్ చెట్టు నన్ను చూడగానే
ఆనందంతో తల పైకెత్తి ఆహ్వానించింది
ఒకప్పుడు ఎంత అందంగా నిండుగా ఉండేదో..
అప్పటి కళ లేదు …నిర్జీవంగా ఉంది
ఏమైంది నేస్తం ఇలా అయిపోయావ్ అని అడిగాను..
మొక్కలైనా ,  మనుషులయినా ఆత్మీయ స్పర్శ ,  పిలుపు
లేకపోతే ఇలాగే అయిపోతారు అంది..
ఒకప్పుడు నువ్వు నీ స్నేహితులు నా చుట్టూ తిరుగుతూ
నా నీడలో నా మొగ్గలతో,  కాయలతో ఎన్నో ఆటలు ఆడుకునేవారు..
ఇప్పుడు ఎవరున్నారు నాతో ఆడుకోవడానికి
సూర్యుడు ఇంకా సరిగా రాకముందే బడికి వెళ్లి
సూర్యుడు అస్తమించేసరికి ఇంటికి వస్తున్నారు పిల్లలు
ఉన్న కాసేపు టీవీలు , ఫోను లు.
ప్రకృతిలో ప్రకృతితో కలిసి ఆడుకోవడం నీకు తెలిసినట్టు ఇప్పటి పిల్లలకు తెలియదు..
ఊరులో అందరూ బాగున్నారా నేస్తం… ?
ఉత్సవాలు అప్పట్లాగే వైభవంగా జరుగుతున్నాయా.?
ఊరు నువ్వు వెళ్ళాక బాగా మారింది నేస్తం
ఒకప్పుడు మగ్గం పై చీరలు నేస్తుంటే
వాటి శబ్దం లయబద్దంగా వినిపించేది..
నా కొమ్మలపై వాలే పిట్టలు కూడా శృతి కలిపేవి..
జాతరలు వస్తే ఊరు వైకుంఠంలా మారేది
ఏ ఇల్లు చూసినా కోలాహలంగా ఉండేది
ఇప్పుడు అవేమి లేవు
నేత పనులు చాలా వరకు మానేశారు
చాలా మంది పట్నానికి వలస వెళ్లిపోయారు
వాళ్ళు సొంతూరు వచ్చి వెళ్లినట్టే
వచ్చిపోతున్నాయి పండగలు , జాతరలు
చడీ చప్పుడు లేకుండా..
ఇప్పుడు మోటారు వాహనాల రణగొనధ్వనులు
ఆ వాహనాలలో పెట్టే అర్థంపర్ధం లేని పాటలు ఇవే వినిపిస్తున్నాయి
ఆ కాలుష్యానికే అనుకుంటా నా కొమ్మలపై
ఇంతకుముందులా పక్షులు కూడా వాలడం లేదు…అసలు కనిపించడమే లేదు.
కాలంతో పాటు మనుషులు మారుతున్నారు
ఒకప్పుడు అన్నదమ్ముల్లా కలిసిమెలిసి ఉండేవారు
ఇప్పుడు రాజకీయాల పేరుతో
సమూహాల్లా విడిపోయారు..
నీకు ఎన్నో విలువల్ని నేర్పిన ఈ ఊరు
ఇక్కడి మనుషులు ఇప్పుడు వాటినే కోల్పోయారు..
గుల్మొహర్ చెప్పుకుంటూ పోయింది
నా మనసంతా కకావికలం అయిపోయింది..
వెళ్లి పలకరించిరా నేస్తం
నీ పలకరింపు వల్ల అయినా వాళ్లకు గతస్మృతులు గుర్తుకొచ్చి
వాళ్లలో వచ్చిన మార్పును గుర్తిస్తారేమో అంది…
గుల్మొహర్ దగ్గర సెలవు తీసుకుని
ఊరిలోకి బయలుదేరాను..
ఆలోచనలు సుడులు తిరుగుతున్నాయి..
రెండు దశాబ్దాల క్రితం ఊరికి ఇప్పటి ఊరికి
చాలా వ్యత్యాసం ఉంది…
తియ్యటి జ్ఞాపకాలను నెమరువేద్దాం అని వచ్చిన నాకు
చేదు జ్ఞాపకాలు ఎదురయ్యేలా ఉన్నాయి..
ఆలోచిస్తూ ముందుకు కదిలాను…
కనీసం మనుషుల్లో అయినా మునుపటి ఆత్మీయత కనిపిస్తుందనే ఆశతో….
రచన: రవీంద్ర కంభంపాటి
దాలి నాయుడికి ఐదేళ్ల వయసున్నప్పుడనుకుంటా.. వాళ్ళ నాన్న చిట్టినాయుడు చేతికున్న రోలెక్సు స్మగుల్డు వాచీ చూసేడు. తళతళ మెరిసిపోతున్న ఆ వాచీని మెల్లగా వాళ్ళ నాన్న చేతినుంచి లాగడానికి చూసేడు గానీ చిట్టినాయుడు ఓ మొట్టికాయ మొట్టడంతో ఆగిపోయేడు.
అప్పటికైతే ఆగేడు గానీ.. ఆ దాలినాయుడి బుర్రలో ఆ వాచీ అలా ప్రింటైపోయింది. ఆ పై ఏడు, కాకినాడెళ్ళినప్పుడు చిట్టినాయుడు ఓ డూప్లికేటు కాసియో వాచీ కొనిచ్చినా పెట్టుకుంటే నీకున్నలాంటి వాచీ పెట్టుకుంటా తప్ప వేరే వాచీ పెట్టుకోనని తెగేసి చెప్పేసరికి, ఆరేళ్ళకే ఈడికి ఇంత పట్టుదలేంట్రా బాబూ అని ఆశ్చర్యపోయాడా చిట్టినాయుడు !
రోజులు గడుస్తున్నాయి.. దాలినాయుడు పిఠాపురం మహారాజా కాలేజీలో బీఎస్సీ చదూతున్నాడు. కుర్రాడు సరైన దార్లోనే ఉన్నాడు.. ఎదవలవాట్లు కూడా ఏం లేవు అనుకుని,’ఒరే బాబూ.. ఇది రోలెక్సు వాచీ.. చాలా ఖరీదైనన్ది.. ఇంత కాలం ఇలాంటి వాచీ తప్ప వేరేదీ పెట్టుకోనని మొండిగా ఉన్నావు.. ఇప్పటినుండీ ఈ వాచీ నీదే.. జాగ్రత్తగా అట్టేపెట్టుకో మరి ‘ అని చిట్టినాయుడు చెప్పగానే, వాళ్ళ నాన్న కాళ్ళమీదడిపోయి.. ‘నాన్నగారండీ.. ఇంక ఈ వాచీ పూచీ నాది..దీని గురించి మీకే బెంగా అక్కర్లేదు ‘ అనేసి దాలినాయుడు ఆ వాచీ తీసుకునెళ్లిపోయేడు.
ఆ దాలినాయుడు అన్నట్టే మాట నిలబెట్టుకున్నాడు. ఎవరినీ ఆ వాచీ మీద చెయ్యి వేయనిచ్చేవాడు కాదు. దానిమీద దుమ్ముదుతుందేమోనని బయటికివెళ్ళినప్పుడల్లా తప్పనిసరిగా పొడుగు చేతుల చొక్కా వేసుకునేవోడు .. ఓ వడ్రంగిని పిలిపించి ఆ వాచీ దాచడం కోసం ఓ బుల్లి చెక్కపెట్టి, దానికో తాళం చెవి చేయించేడు. ఆ పెట్టిలో వాచీ భద్రపరచడానికి ఓ చిన్న నీలంరంగు మఖమల్ గుడ్డ కూడా తెప్పించేడు.
కాకినాడలోనే గవర్నమెంటు ఉద్యోగం కూడా రావడంతో దాలినాయుడికి పెళ్ళిసంబంధాలు రావడం మొదలెట్టేయి. అడగర్ల బుల్లెబ్బాయి గారమ్మాయి మీనాకుమారితో పెళ్లి  కుదిరింది. ఎలాగూ పెళ్లి కుదిరింది కదా అని ఇద్దరూ ఓ బైకు మీద ఉప్పాడ బీచి వేపు షికారెళ్ళేరు. అక్కడ ఒకళ్ళ చెయ్యొకళ్ళు పట్టుకుని నడుస్తూంటే ఆ మీనాకుమారి దాలినాయుడు చెయ్యి కేసి చూస్తా ‘ఈ మధ్యన వాచీల్లో కొత్త కొత్త మోడళ్ళు ఒచ్చేయి కదా.. ఇంకా ఈ పాత డొక్కు  మోడలేంటండీ ?’ అని నవ్వుతూ అనేసరికి, అంత సేపూ కులాసాగా నడుస్తున్న దాలినాయుడు ఒక్కసారి ఆ పిల్ల చెయ్యి ఒదిలించేసుకుని మారుమాటాడకుండా తన బైకేసుకుని వెళ్ళిపోయేడు !
ఆ తర్వాత ‘మా పిల్లనలా ఊరుగానిఊళ్ళో వదిలేసొస్తాడా ‘ అని వాళ్ళూ, ‘ఆం.. ఎంతో అపురూపమైన నా వాచీని అంత మాటంటుందా ‘ అనీ దాలినాయుడు చాలా గొడవపడ్డారనుకోండి, కానీ చెప్పొచ్చే మాటేంటంటే.. ఆ పెళ్లి మటుకు క్యాన్సిలయ్యింది !
ఏదో కొంత వాచీ పిచ్చి ఉంది గానీ.. పిల్లాడు కుదురైనోడే కదా అని మెయిన్ రోడ్డులో షాపింగ్ కాంప్లెక్సులున్న బడేటి సూర్నారాయన గారి కూతురు కుసుమ లతతో సంబంధం కుదిరింది. దాలినాయుడి సంగతి ముందే చెప్పుంచడంతో ఆ కుసుమలత వాచీ గురించి ఎప్పుడూ కిక్కురుమనలేదు. దాంతో వాళ్ళ పెళ్లి ఏ గొడవా లేకుండా జరిగిపోయింది.
ఇద్దరి కాపురం బాగానే సాగుతూంది, ఓ కొడుకూ, కూతురూ పుట్టేరు. కొడుక్కి సంతోషని, కూతురికి సత్యశ్రీ అని పేరెట్టుకున్నారు.
రోజులు గడుస్తున్నాయి.. పదేళ్లకోసారి వాచీ సర్వీసింగ్ చేయించాలని ఎవరో చెబితే మధ్యలో ఓ రెండుసార్లు బొంబాయి వెళ్ళొచ్చేడు.. అక్కడ రోలెక్సు వారి సర్వీసింగ్ సెంటర్ ఉందట.
పిల్లలు పెద్దవాళ్లయ్యేరు.. తండ్రి దగ్గిర చనువు తీసుకుని ఇంకా ఈ వాచీ ఏంటి నాన్నా అని జోకులేస్తూ వెటకారం చేస్తున్నా దాలినాయుడు ఓసారి కోపంగా చూసూరుకుంటున్నాడే తప్ప ఏమీ అనడం లేదు.
ఆ రోజు ఆఫీసు నుంచి ఇంటికి బైకు మీద వస్తున్న దాలినాయుడు ఎందుకో నీరసంగా అనిపించడంతో రోడ్డు పక్కన బైకాపి ఓ కూల్ డ్రింకు తాగుదామని వెళ్తూ అలాగే పడిపోయేడు. ఎవరో తెలిసినవాళ్ళు కబురుచేస్తే కుసుమలత ఏడ్చుకుంటూ తీసికెళ్ళి కాకినాడ అపోలో ఆసుపత్రిలో జాయిన్ చేసింది.
పది రోజుల తరువాత కళ్ళు తెరిచిన దాలినాయుడు ఒక్కసారి తన  చెయ్యి చూసుకుంటే వాచీ కనిపించలేదు. పక్కనే ఉన్న కుసుమ,’ మీ వాచీ జాగ్రత్తగా భద్రపరిచేనండి ‘ అంటూ ఆ చెక్క పెట్టి లోని వాచీ చూపిస్తే, చేతికి పెట్టమంటూ చెయ్యి చాచేడు.
ఓ వారం తర్వాత మెల్లగా కోలుకున్న దాలినాయుడు  కొంచెం లేచి అటూ ఇటూ తిరగడం చూసిన డాక్టర్ రెడ్డి బాబు గారు ‘ఈయన్ని మీరు రేపు ఇంటికి తీసికెళ్ళిపోవచ్చండి.. నేను రాసిన మందులు మటుకు క్రమం తప్పకుండా వాడండి ‘ అంటూ చెప్పేరు
ఆ రోజు సాయంత్రం బట్టలు సర్దుతూ, ఓసారి బాత్రూంలోకెళ్ళొచ్చిన కుసుమకి దాలినాయుడు కనిపించలేదు. ఆదరాబాదరాగా ఆసుపత్రంతా వెతికింది గానీ ఎక్కడా కనిపించలేదు.. కంగారుపడి కూతురికి, కొడుక్కి ఫోన్ చేస్తే వాళ్ళు కూడా ఇంటికి రాలేదని చెప్పేరు.
ఓ రెండు గంటల  తరువాత నింపాదిగా,  ఎవరో ఆటో డ్రైవర్ సాయంతో  ఆసుపత్రికి వచ్చిన దాలినాయుడిని డాక్టర్ గారు తిట్టిన తిట్టు తిట్టకుండా తిడితే, అతను ఏమీ మాట్లాడకుండా తలవంచుకుని కూచున్నాడు.
మర్నాడు ఉదయం నిద్రలేచి, కాఫీ తాగి, పడక్కుర్చీలో కూచున్న దాలినాయుడు ఎంతకీ కదలకపోవడంతో కుసుమ వచ్చి చూసేసరికి,అప్పటికే ఓ పక్కకి వాలిపోయున్నాడతను. పిల్లల సాయంతో లేపి పడుకోబెట్టి,డాక్టర్ ని పిలిచేసరికి చెప్పాడాయన, అతనికి గుండె పోటు వచ్చిందనీ.. అప్పటికే పోయి అరగంట పైగా అయిందనీ !
ఏడుస్తూ అతని చేతికున్న వాచీ తీసి భద్రంగా దాయాలని, అతని చేతికున్న వాచీ తీస్తూంటే కనిపించింది.. అచ్చం అలాంటి వాచీ డిజైనుతో వేయించుకున్న పచ్చబొట్టు !
రచన : రమ శాండిల్య
భానుమూర్తి ఒక మధ్య తరగతి చిరు ఉద్యోగి. అతనికి అమ్మవైపువారి నుంచి కానీ, అత్తగారి వైపునుంచి కానీ ఎటువంటి ఆధారం లేదు. తనకొచ్చే కొంచెం జీతంతో ముగ్గురు పిల్లల్ని చదివించుకోవాలి.  సంసారం దానితోనే సర్దుకుపోవాలి.
మీనాక్షి, భానుమూర్తికి తగిన భార్య. భర్త తనకిచ్చేదానిలోనే గుట్టుగా సంసారం చేసుకుంటూ, చిన్నపిల్లలకు తనకొచ్చిన కొద్దిపాటి సంగీతము నేర్పుతూ వారిచ్చిన తృణమో ఫణమో స్వీకరిస్తూ, ఇరుగుపొరుగులకు సహాయపడుతూ చుట్టుపక్కల వారిలో మంచి ఇల్లాలు అనే పేరు తెచ్చుకుంది.
ముగ్గురు పిల్లలూ ముత్యాల్లాంటివారే.
వారి చదువేదో వారి లోకమేదో వారిది. పెద్దమ్మాయి అరుణ చాలా మంచిపిల్ల, తల్లికి వెనకే ఉండి సహయం చేస్తూ ఉంటుంది. చదువులో యావరేజ్ గా ఉంటుంది.  రెండవ కూతురు చంద్రకళ గడుగ్గాయి, చదువులో చాలా తెలివైనది కానీ ఎవరితో కలవకుండా అందరితో పొట్లాడుతూ తల్లికి పెద్ద తలనొప్పిగా ఉంటుంది. కొడుకు ఆనంద్ చిన్నవాడు. ముగ్గురు తల్లితండ్రుల ప్రస్థితిని అర్ధంచేసుకొని మసలుకునే వారే.
ఒకరోజు ఆడపిల్లలిద్దరూ తమ స్నేహితురాలి పుట్టినరోజు పార్టీ ఉంది అని వెళ్ళి తొందరగా వచ్చేస్తామని అడిగే సరికి ‘మీనాక్షి తొందరగా వచ్చేయ్యాలి’అని పిల్లల్ని హెచ్చరించి పంపించింది.
అరుణ, చంద్రకళ వెళ్ళేసరికి స్నేహితురాలు సునీత వీరి కోసం ఎదురుచూస్తోంది. పార్టీ సమయం మించి పోతుండడంతో వీరిని చూడగానే “రండి రండి మీకోసమే చూస్తున్నాను, కేక్ కటింగ్ అయిపోయాక కబుర్లు చెప్పుకుందాం” అని లోపలికి తీసుకెళ్లింది.
 వీళ్ళు వెళ్ళేసరికి అక్కడ వీళ్ళ వయసు పిల్లలు చాలా మంది ఉన్నారు.  వారందరూ పెద్ద శబ్దంతో కబుర్లు చెప్పుకుంటున్నవారు అరుణను, చంద్రకళను చూసి ఒక్కసారి నిశ్శబ్దంగా మారిపోయారు.  అక్కడున్న పిల్లలందరూ చాలా డబ్బున్నవారి పిల్లలు అలంకరణలతో మెరిసి పోతున్నారు. అయినా వారి మధ్య వీరిద్దరూ అందంతో దేవకన్యల్లా కనిపించారు.  ఆ రోజు అరుణ వాళ్ళమ్మ పెళ్లి పట్టుచీరతో, పాత గిల్టు నగలేసుకుని వచ్చింది. వాటితోనే మెరిసిపోతున్న అరుణను అక్కడున్నవారందరు కూడా ఆశ్చర్యంగా, ఆరాధనగా చూస్తుండిపోయారు.
ఇంతలో సునీత వచ్చి అందరిని హల్లోకి రమ్మంటే అందరూ బిలబిలలాడుతూ హాల్లోకొచ్చి కేక్ కటింగ్ కార్యక్రమంలో పాల్గొన్నారు.
అక్కడంతా హుషారుగా వున్నా అరుణకు ఏదో చిన్న ఇబ్బందిగా ఉండి!, “చెల్లెలితో ఇంటికి వెళ్లిపోదాం అంది.”
 “ఇంకాసేపు ఉందాం అమ్మకి చెప్పే వచ్చాము కదా!’ అని అంటున్నచెల్లెలికి చెప్పలేక, అక్కడ ఉండలేక పెద్దవారు కూర్చున్న చోటికొచ్చి సునీత వాళ్ళ అమ్మగారితో మాట్లాడుతూ కూర్చుంది.
 దేనికోసం అక్కడినుంచి వచ్చేసిందో అదే ఇబ్బంది మళ్ళీ ఇక్కడ కూడా మొదలైంది. చింపిరి జుట్టు, చిన్నచిన్న కళ్ళతో చూడ్డానికి హిప్పీలా ఉన్న ఒకతను తనను తదేకంగా చూస్తున్నాడు.  సునీతా వాళ్ళమ్మ దగ్గరకొచ్చి, “అత్తా మీరందరూ ఏం చేస్తున్నారు? ఇక్కడే ఉన్నారేంటి!.” అని మాటలు అత్తతోను, చూపులు మాత్రం అరుణవైపు ఉన్నాయి.
ఆవిడ వెంటనే అతని వైపు చూస్తూ “హర్షా నువ్వెందుకు వాళ్ళను వదిలి ఇటు వచ్చావు? పద అక్కడే డిన్నర్ ఏర్పాట్లవుతున్నాయి” అంటూ ఆవిడ కూడా పార్టీ జరుగుతున్న చోటికి వచ్చారు.
ఆమె వెనుకే అరుణ, ఆమెను చూస్తూ హర్షా పార్టీ జరుగుతున్న దగ్గరకొచ్చారు.  అక్కడ అందరి కబుర్లు, నవ్వులు, ఆటలతో హడావిడిగా ఉంది.
అరుణ నెమ్మదిగా సునీత దగ్గరకొచ్చి “వెళ్ళొస్తాను సునీతా! అమ్మ ఎదురు చూస్తుంది. నాన్నకూడా వొచ్చేసి వుంటారు అంది.
 “ఇంకొంచెం సేపు ఉండు అరుణా! ఆలస్యమైతే నేను కారులో దిగబెడతాను ప్లీజ్, ప్లీజ్ అనేసరికి
“సరేలే ” అని కూర్చుంది.
ఇంతలో పక్కనే నుంచుని అరుణ వైపు చూస్తున్న హర్షను! చూపిస్తూ “ఇతను మా మేనమామ కొడుకు, వీడు చెన్నైలో IIT చదివి MIT కోసం try చేస్తున్నాడు. ఖాళీగా ఉన్నా కదా అని మమ్మల్ని చూడడానికి వచ్చాడు. ఇవాళ నా పుట్టిన రోజు కదా అని ఇక్కడ ఉండమన్నాం. రేపో, ఎల్లుండో వెళ్లిపోతాడు ”
తరువాత హర్ష కేసితిరిగి ” ఇది నా బెస్ట్ ఫ్రెండ్ అరుణ! డిగ్రీ ఫైనల్ ఇయర్ చదువుతోంది. అని పరిచయం చేసింది.  అరుణకు షేక్ హాండ్ కోసం చెయ్యి చాపి “హాయ్” అన్నాడు హర్ష.
అతనందించిన చెయ్యి అందుకోకుండా “హాయ్ “అని చిన్న స్వరంతో చెప్పింది.
హర్ష నవ్వుతూ “నేను మిమ్మల్ని భయపెట్టినట్లున్నాను అంత భయంకరమైన వాడిని కాదండి బాబు, నా వేషం చూసి నన్నొక రౌడీ అనుకుంటున్నట్లున్నారు, నేను చాలా స్నేహశీలిని అని నా స్నేహితులంటుంటారు”.  అంటూ నవ్వేశాడు.
అరుణ కూడా నవ్వుతూ, “అదేం లేదు అంది”.
కొంచెం సేపు అందరూ సరదాగా గడిపాకా… భోజనాలు చేసేసి వెడతామని అందరికి చెప్పి బయలుదేరింది అరుణ చెల్లెలితో. సునీత వెంటనే హర్షవైపు చూస్తూ “హర్షా ప్లీజ్ వీళ్ళని ఇంటిదగ్గర విడిచి రావా!” నాన్నగారి కారు తీసుకెళ్ళు అనేసరికి, వెంటనే ‘సరే’ అని బయలుదేరాడు.
అరుణ సునీతకేసి ఇబ్బందిగా చూస్తూ “వద్దులే సునీతా నేను రిక్షాలో వెడతానంది”
సునీత వెంటనే ” నీమొహం, చాలా రాత్రి అయ్యింది. మీరు ఒక్కరే ఎలా వెడతారు? అంటూ హర్షకు కారు తాళాలు తెచ్చిచ్చింది.
అందరికి వెడుతున్నామని చెప్పి బయటకొచ్చేసరికి గుమ్మంలోనే కారులో డ్రైవింగ్ సీటులో కూర్చునున్నాడు హర్ష.
చెల్లెలి వైపు చూసేలోపు అలిసి ఉన్న చంద్రకళ కారు వెనుకవైపు డోర్ తీసుకుని కూర్చోవడమే కాదు తల వెనుకకు వాల్చి కళ్ళుమూసుకుంది. అరుణకు ముందు కూర్చోక తప్పలేదు. నిశ్శబ్దంగా డ్రైవ్ చేస్తున్నాడు హర్ష.  రెండునిమిషాల తరువాత ” అరుణవైపు చూస్తూ దారి చెప్పాలి మీరు, నాకు మీ ఇంటి అడ్రెస్ తెలియదు కదా?” అన్నాడు.
నెమ్మదిగా ఇంటికి వెళ్ళే దారి చెప్పింది అరుణ.  కొంచెంసేపట్లోనే కారు సన్నని మట్టి రోడ్ దగ్గరకి చేరింది. అక్కడ ఆపమని హర్షవైపు తిరిగి, ” కారు మా సందులోకి ఇంటిదాకా రాదండీ, ఇక్కడి నుండి రెండు నిమిషాల నడక అంతే మేము వెళ్లగలుగుతాము.  చాలా థాంక్స్ అండి ” అని చెప్పింది.
“అయ్యో ! ఒక్కరూ ఎలా వెడతారు నేను కూడ వస్తాను” అని కార్ డోర్ లాక్ చేసి వారితో పాటు తను కూడా నడిచి వారి సందులోకి రాగానే, కొంచెం దూరంలో ఒక మగాయన, భుజాల చుట్టూ చీర కొంగు కప్పుకుని ఒక ఆడామె సందులో అటూ ఇటూ తిరుగుతూ కనిపించారు. అరుణ గబగబా అడుగులేసి వారి దగ్గరకు వెళ్ళి
” నాన్నా! కంగారు పడుతున్నారా? క్షమించండి మా ఫ్రెండ్స్ అందరం కలిసేటప్పటికి కబుర్లలో సమయం గమనించలేదు. సునీత వాళ్ళమ్మగారు కార్లో పంపిస్తామని చెప్పి ఉంచేశారు.” అని గబగబా చెప్పేసి హర్షను పరిచయం చేసింది. అక్కడ చీకట్లో హర్షకు ఎవరూ, ఏమి కనిపించలేదు. నమస్కారమండి వెళ్ళొస్తాను అని చెప్పి కారు దగ్గరకి వెళ్ళాడు.
వెడుతూ వెనక్కి వెనక్కి చూస్తూ బాయ్ అనుకుంటూ వెళ్ళాడు.  హర్ష వెళ్ళాక తండ్రి “ఏంటమ్మా! ఇంతాలస్యమైంది, ఎంత కంగారు పడ్డామో తెలుసా? అసలే రోజులు బాగాలేవు ” అని చిన్నగా మందలించారు.  తల్లి మాత్రం కళ్ళతోనే మందలించింది.  అరుణ తల్లికి అంతా వివరంగా చెప్పి, సునీత బలవంతంతో ఉండిపోవలసి వచ్చిందమ్మా అన్నది.
అలాగే హర్ష గురించి కూడా అతను తన వెనుకే ఎలా తిరిగాడో, అది తనని ఎంత ఇబ్బంది పెట్టిందో కూడా చెప్పి ప్రశాంతంగా నిద్రపోయింది.
మర్నాడు లేచేసారికి వంటింట్లో తల్లి, చెల్లి సంభాషణ వినిపిస్తోంది. చంద్రకళ పెద్దగొంతుతో నిన్నటి డబ్బుకలవారి పుట్టిన రోజు ఎలా జరుపుకుంటారో,  సునీతకు ఎన్ని బహుమతులొచ్చాయో, వారి ఇంటి భోజనంలో ఎన్ని రకాల వంటలు పెట్టారో,  కేక్ ఎంత రుచిగా ఉందో మరీమరీ చెప్తూనే ఉంది. అదేకాక అక్కడ ఎవరితోనే చాలా గొడవ పడ్డానని చెప్పింది.  తల్లి తల కొట్టుకుని “అలా గొడవ పడొచ్చా?” అని కేకలేస్తుంటే… అరుణ వంటగదిలోకొచ్చి చెల్లెలితో “గొడవపడ్డావా? ఎవరితో” అని ఆశ్చర్యపోయింది.
“అమ్మా నేను కాసేపు ఆంటీ దగ్గర కూర్చుని కబుర్లు చెబుతుంటే ఇది అక్కడ వారితో గొడవ పడినట్లుంది.  నేను చూడలేదమ్మా” ‘ లేకపోతే అప్పుడే చెప్పి ఉందును అన్నది.
 *****
అరుణ లోపలికెళ్లి హోంవర్క్ చేసుకుని అలిసిపోయి అలానే నిద్ర పోయింది.
ఉదయం నిద్రలేచి ఇంట్లో తల్లికి సహాయం చేసి కాలేజీకి వెళ్ళింది. అక్కడ సునీత ‘హాయ్ ‘అంటూ ఎదురొచ్చింది. రహస్యంగా అరుణతో” సాయంత్రం హర్ష కాలేజ్ కొస్తానన్నాడు. నీతో మాట్లాడతాడట” అని చెప్పింది.
అప్పుడు మొదలయ్యాయి ఆలోచనలు అరుణలో. ‘ఇప్పుడు పెళ్లి చేసుకునే సమయమా? ఏదో ఒక ఉద్యోగం చేస్తూ,  చదువుకుని తల్లి తండ్రులకు సహాయంగా ఉండాలనుకుంది తను… పెళ్లయితే అది కుదరక పోవచ్చు, అప్పుడు ఎలా, ? అయినా ఇప్పుడు తన పెళ్లి చేసే స్థితిలో లేరు అమ్మానాన్నలు అది తనకు తెలుసు. అందుకని హర్షతో పెళ్లి ఇష్టం లేదని చెప్పేయాలనుకుంది’ సాయంత్రం హర్షతో..
చెల్లెలిని ఇంటికెళ్ళమని చెప్పేసి తను సునీతతో బయలుదేరింది. “అమ్మా వాళ్ళకి ఆలస్యమైనా కంగారు పడొద్దు అని చెప్పు” అని సునీతచంద్రకళతో అన్నది
సునీతా, అరుణ ఇద్దరూ కలిసి సునీత ఇంటికొచ్చేసరికి హాల్లో పెద్దవాళ్లదరూ కూర్చుని కబుర్లు చెప్పుకుంటున్నారు.  వీళ్ళను చూసి దగ్గరకు రమ్మని పిలిచారు. వాళ్ళ దగ్గరే కూర్చున్నారు వీరు కూడా.
అరుణ మొహంలోకి పరిశీలనగా చూస్తూ హర్షా వాళ్ళ అమ్మగారు ”ఏంటమ్మా! క్లాసులు బాగా జరుగుతున్నాయా ?  అమ్మా నాన్నగారు ఏమైనా మాట్లాడారా? మేమొచ్చి వెళ్ళాక… “అని ప్రశ్నించారు.
దానికి సునీత తల్లి “వదినా! అరుణ చిన్నపిల్ల తనేం చెప్తుంది. ఒకసారి హర్షతో మాట్లాడాకా ఆలోచిద్దాము అన్ని విషయాలు “అంటూ నవ్వుతూ తేల్చేసి, సునీతతో అమ్మాయి మీరు పైన బాల్కనీలో కూర్చోండి, టీ అక్కడికే పంపిస్తాను అనేసరికి బతుకు జీవుడా అనుకుంటూ ఇద్దరు పైన బాల్కనీలో కొచ్చేసరికి అక్కడ ఒక కుర్చీలో పుస్తకమేదో పట్టుకుని హర్ష కూర్చుని ఉన్నాడు.
నెమ్మదిగా హలో చెప్పి ఎదురుగా ఉన్న కుర్చీలో కూర్చుంది అరుణ. సునీత నుంచుని కబుర్లు మొదలుపెట్టింది. ఇంతలో టీ టిఫిన్ పట్టుకుని వంటబ్బాయి అక్కడ సద్ధి వీరి ప్లేట్లలో పెట్టి  వెళ్ళాడు. సునీత, హర్షా టీ తాగుతూ కూర్చున్నారు. అరుణ ఆలోచిస్తూ కూర్చుంది. హర్ష చనువుగా టీ కప్ అరుణ చేతికిచ్చి తాగమని చెప్పేసరికి మొహమాటంగా తీసుకుంది అరుణ.
టీ తాగేసి బట్టలు మార్చుకుని వస్తా అని ఎవరి జవాబుకు ఎదురు చూడకుండా క్రిందకు వెళ్ళిపోయింది సునీత.
హర్ష అరుణవైపు చూస్తూ “ఎలావున్నారు? “అని అడిగాడు అరుణను. “బావున్నాను” అంది టీకప్ లోకే తదేకంగా చూస్తూ.
నవ్వుతూ “అమ్మచెప్పిన విషయం ఏమి ఆలోచించారు? మీ అభిప్రాయం ఏమిటి? ”
” నాకు ఇప్పుడే పెళ్లి ఇష్టం లేదండి. దానికి అనేక కారణాలున్నాయి ” అంది.
“పర్సనల్ అయితే చెప్పొద్దు… కానీ మీరు చెప్పే కారణాలు నా పరిధిలో చేయగలం. మనమిద్దరం కలిసి అనేవయితే సపోర్టుగా నేను ఉంటాను అని మాటిస్తాను. నాకు కూడా ఇప్పటి వరకు పెళ్లి చేసుకోవాలని లేదు. కానీ సునీత పుట్టినరోజు మీరు నడిచి వస్తుంటే ఇదే బాల్కనీ మీదనుండీ చూసాను. సంధ్యాలక్ష్మిలా కనిపించారు. మీ వెనుకే పొద్దుతిరుగుడు పువ్వులా తిరగడానికి ఒక్క మీ అందమే కాదు. మీలో అంతర్లీనంగా కనిపించే ఒక ఆకర్షణ, సొగసు కూడా నన్నాకర్షించాయి. ఇప్పటివరకు ఎంతోమంది ఆడపిల్లలను చూసాను, మాట్లాడాను, కానీ మొదటి చూపులోనే మీరు నాకు ఎంతో నచ్చారు.  అందుకే అడుగుతున్నాను. చెప్పొచ్చు అనుకుంటే మీ కారణాలు చెప్పండి. అని ఆడిగేసరికి హిప్పీలా, రౌడీలా ఉన్న ఈ అబ్బాయికి ఇంత మంచి అలోచనలా? అని ఆశ్చర్యంగా చూసింది హర్షవైపు.
” మౌనంగా ఉంటే ఎలా? మాట్లాడండి” అన్నాడు హర్షా.
అరుణ నెమ్మదిగా మాట్లాడడం ప్రారంభించింది.
“నేను Bsc చదువుతున్నాను, రెండు నెలల్లో పరీక్షలున్నాయి. అవయ్యాక పైచదువులు చదవాలని వున్నానాన్న ముగ్గురిని చదివించలేరు. చెల్లిని తమ్ముడిని చదివించాలంటే నేను ఏదో ఒక ఉద్యోగం చెయ్యాలి. నేను పెళ్ళి చేసుకుని వెళ్ళిపోతే నాన్న నా తరువాతి వాళ్ళను కూడా నాలాగే డిగ్రితో ఆపెయ్యాల్సి రావచ్చు. ఆడపిల్లలం మాకు పెళ్లి అనే ఆప్షన్ ఉంది. కానీ మా తమ్ముడికి అలాకాదు కదా. అందుకే నేను ఏదో ఒక ఉద్యోగంలో చేరి నాన్నకు సాయం చెయ్యాలనుకుంటున్నా. నాకు B. ed చెయ్యాలనుంది, మా నాన్నకు నన్ను చదివించడం కష్టం.. అందుకే ముందు ఉద్యోగంలో చేరి తరువాత చదువుకుంటాను. ”
“ఇంకా చాలా కోరికలున్నాయి సహాయ కార్యక్రమాలు చెయ్యాలని, ఇప్పుడు కూడా వారానికి ఒకసారి పెద్దవాళ్ళ నుంచే ఆశ్రమాలకు వెళ్లి భారత, భాగవత, రామాయణాల్లోంచి కొంతభాగం చదవడం, తల్లి తండ్రులు లేని, వదిలేసిన చిన్నపిల్లలు దగ్గరకెళ్లి నాకొచ్చిన విద్యలో వారికి లెక్కలు అలాంటివన్ని నేర్పడం చేస్తుంటాను. ఇంక ముఖ్యవిషయం మా నాన్నకు నా పెళ్లిచేసే అంత డబ్బు లేదు ప్రస్తుతం,  మాకు గడవడానికి సరిపడా ఉంది కానీ, వేరే ఏ పని చేయాలన్నా నాన్నకు కష్టమే. అందుకే మనిద్దరికి ఏ విషయంలోనూ సరిపడదు. పెళ్ళంటే ఒక ఆలోచనే లేని నాకు ఇంత హడావిడిగా ఎవరో వచ్చి పెళ్ళంటే ఏం చెప్పాలో కూడా తెలియటం లేదు.” అని చెప్పి అతని మొహంలోకి ధైర్యంగా చూసింది.
హర్ష తదేకంగా అరుణనే చూస్తున్నాడు.  లేచి నుంచుని అరుణ దగ్గరగా వచ్చి “మీరు చెప్పినవన్నీ సునీత నాకు ముందే చెప్పింది.  అన్ని తెలిసాకే మా అమ్మతో మాట్లాడి మీ దగ్గరకి పంపించాను. మీరు నాకు కావాలనిపించే అన్నీ కనుక్కుని మీ దగ్గర కొచ్చాను.  నా వేషం చూసి మీరు నన్ను రౌడీ అనుకున్నారేమో కూడా! మోడ్రన్ గా ఉండడం డ్రెస్ విషయంలోనే.  ఇంట్లో అమ్మ చాలా పద్ధతిగా ఉంటుంది. అమ్మ కూడా ఫ్యాక్టరీలు అవీ చూసుకుంటుంది. మా ఇంట్లో ఉన్నది మేము ముగ్గురమే కానీ ముగ్గురం అన్ని కలిసి చూసుకుంటాము.  ఒకరి పద్ధతులు వేరొకరం గౌరవిస్తాము. మా ఇంటికొచ్చే అమ్మాయి మా ఇంట్లో నాలుగో మెంబర్ అంతే.  అలాగే మీ ఇంటి అల్లుడుగా నేను వస్తే వారికి పెద్దకొడుకుగా ఉంటాను అన్ని విషయాల్లో కూడా. ఇంతకన్నా ఎలా చెప్పాలో నాకు తెలియటం లేదు. నమ్మండి… నమ్మినట్లైతే మీ ఇంటికి మీతో పాటు నేనొస్తాను. లేదంటే డ్రైవర్తో మీరు ఇంటికెళ్ళి పోవచ్చు. మిమ్మల్ని ఇంక ఇబ్బందిపెట్టను” అన్నాడు హర్షా.
సునీతా ! అని పిలిచి హర్షా కిందకెళ్ళిపోయాడు.  సునీతోచ్చేదాక అరుణ ఏ ఆలోచనా లేకుండా అలా కూర్చుండిపోయింది. సునీత వచ్చి అరుణ బుజాలమీద చెయ్యేసి “ఎంటమ్మాయ్ విశేషాలు. ఇంతసేపేమి మాట్లాడుకున్నారు ఇద్దరు” అంది. అరుణ కళ్ళల్లో నీళ్ళు సునీత చేతిమీద పడేసరికి సునీత కంగారుగా “అయ్యో! ఏమైంది” అని కంగారు పడింది.
“నన్ను ఇంట్లో దించేయండి ఆలస్యమైపోయింది” అనేసరికి, సునీత ‘సరే డ్రైవర్ని పంపిస్తా ఉండు ‘అని వెళ్లబోతుంటే డ్రైవరొద్దు హర్షను దించేయమను”అని చెప్పింది అరుణ. సునీత ఆశ్చర్యంగా చూసింది అరుణవైపు.
అరుణ తన మనసులోనే అనుకుంది… హర్షతో తన జీవితం పరిపూర్ణంగా వుంటుందని. 
  ********సమాప్తం*********
రచన: ప్రభావతి పూసపాటి
“కాత్యాయిని” ప్రశాంతం గా వున్న “గిరిజాసదన్” లో ఒక్కసారి మారుమోగినట్టు వినిపించింది ఆ పేరు.
గిరిజాసదన్ స్థాపించింది నేనే అయినా అంతా తానే అయి చూసుకొంటున్నారు రామనాథంగారు. గిరిజాసదన్ కేవలం ఎవరి పిల్లలు ఉద్యోగరీత్యా విదేశాల్లో స్థిరపడిపోయారో అక్కడ జీవన విధానంలో ఇమడలేని వారి తల్లితండ్రులకి మాత్రమే ఆశ్రయం కల్పిస్తుంది. అందుకు ఇక్కడికి చేర వచ్చేవారి వివరాలు పూర్తిగా తెలుసుకొంటే కానీ వసతి కల్పించరు రామనాధంగారు. ఆ వివరాలు సేకరిస్తున్నారు.
“కాత్యాయిని” ఈ పేరు ఎందుకో మనసులో బాగా గుర్తుండిపోయింది. ఏవో పేపర్లు చూసుకుంటున్న నేను కుతూహలం కొద్దీ తల యెత్తి పక్కకి చూసాను. అవును ఆ కాత్యాయినియే. దాదాపు పాతికేళ్ల క్రితం విజయవాడ లో మా అత్తగారింట్లో అద్దెకి ఉండేవారు. అదే రూపం. అదే వాలకం కొంచెం వార్ధక్యం ఛాయలు కనిపిస్తున్నాయి. పక్కన అన్నగారు కాబోలు వివరాలు తెలుపుతున్నారు .
” ఇక్కడ చేరడానికి కారణం” అడుగుతున్నారు రామనాథం గారు.
“తమ తల్లిని తమతో వుంచుకోవడానికి కుదరదని ఎంత డబ్బైనా పరవాలేదు ఏదయినా ఆశ్రమంలో చేర్పించమని ఈమె పిల్లలు అంటే ఇక్కడ చేర్పించడానికి తీసుకు వచ్చాను” రామనాధం గారిని కన్వెన్స్ చేసే విధంగా మాట్లాడుతున్నారు కాత్యాయనిని తీసుకొచ్చిన వాళ్ళు.
నేను చూసిన కాత్యాయిని ఐతె మాత్రం పిల్లలు అన్నది సబబనేమో మనసు గతం లోకి పరుగులు తీసింది
*   *  *    *
“కాత్యాయిని! కాత్యాయిని!” అని పెద్దగా ఎవరో పిలుస్తున్నారు పక్కవాటాలో ఎవరైనా కొత్తగా అద్దెకి వచ్చారా అత్తయ్య అడిగాను నేను వంటింట్లోకి అడుగుపెడుతూ .
“నెల్లాళ్ళైంది వచ్చి. తల్లి కొడుకు కోడలు ఇద్దరు పిల్లలు . కోడలిని పిలుస్తున్నట్లు వున్నారు సుభద్రమ్మగారు. . ఏమిటో పాపం ఈ వయసులో ఆవిడకి ఈ కష్టాలు . . . కట్నం ఎక్కువ వస్తోందని పిల్ల గురించి విచారించకుండా చేసుకొన్నారుట పిల్ల చూడటానికి బానే వుంది కానీ తన పని తప్పించి ఇంక ఏయే పని సొంతంగ చేయలేదుట . పిల్లలు కూడా యాంత్రికంగా జరిగిన పని ఫలితమేనట. తనవరకు చూసుకొని కూర్చుంటుంది. ప్రతిపనీ చెప్పి చేయించుకోవాలిట. భర్త పట్ల గాని పిల్లల పట్ల గాని సంసారం పట్లగాని ఎటువంటి భాద్యత లేదుట తాను వున్నంతవరకు పరవాలేదు తర్వాత పరిస్థితి ఏమిటో అని సుభద్రమ్మగారు వాపోతుంటారు” చెప్పుకుపోతున్నారు అత్తయ్యగారు. నాకు చూడాలనిపించి పక్కవాటాలోకి వెళ్ళాను. కుర్చీలో కూర్చొని తదేకంగా శున్యం లో కి చూస్తోంది పిల్లకి స్కూల్ టైం అవుతోంది జడలు వేయమని సుభద్రమ్మగారు పిలుస్తోంది.
అక్కడ వున్న వారం రోజుల్లో చాలాసార్లు మాట్లాడదామని ప్రయతించినా కాత్యాయనీ వైఖరి వల్ల అది సాధ్యపడలేదు. తాను ప్రవర్తించే తీరు ఒక ప్రశ్నగానే మిగిలిపోయింది. తర్వాత ఉద్యోగరీత్యా మేము విదేశాలకి వెళ్ళిపోయాము ఒకటి రెండుసార్లు ఉత్తరాలలో కాత్యాయిని వాళ్ల కబుర్లు తెలిసాయి. పిల్లలు కాలేజీలకు వచ్చారని సుభద్రమ్మగారు కాలం చేసారని వాళ్ళు ఊరు వదిలి వెళ్లిపోయారని. మళ్ళీ ఇన్నాళ్లకు ఇక్కడ ఈ విధంగా. . .
తోట లో మట్టి అంతా సవరించేసారు పనివాళ్ళు వెళ్లిపోయారు అంటూ చేతులు తుడుచుకొంటూ వచ్చింది పార్వతి మా గదిలోకి. పార్వతి రాకతో నా ఆలోచన స్రవంతి కి అంతరాయం కలిగింది
“మీరు చెప్పిన కారణాలు మా నిబంధనలకు సరిపోవు వసతి కల్పించే విషయములో అమ్మగారితో మాట్లాడాలి. మీరు బయట కూర్చోండి. వారితో మాట్లాడి మీకు ఏ సంగతీ చెప్తాను” సవినయంగా వివరించి వాళ్ళను బయటకు పంపి నా టేబుల్ దగ్గరికి వచ్చారు రామనాధం గారు.
మేము అనుకొన్న నిబంధనలు చాలాసార్లు చాలా మంది విషయములో మార్చాల్సి వస్తోంది. పార్వతి విషయం లో కూడా అలా నిబందనలు మార్చవలసి వచ్చింది. కారణం . . . పార్వతి చిన్నతనం లోనే కన్నవాళ్ళని కోల్పోయింది. బంధువుల సాయం తో స్కూల్ ఫైనల్ పాస్ అయ్యింది. తనని ఇష్టపడినవాడిని పెళ్లి చేసుకొని అందరితో మంచిగా వుంటూ వారి అవసరాలు గుర్తించి ఆదుకొంటూ అందరిమన్ననలు పొందింది. తనకి సంతానం కలగక పోయిన నిరాశ పడకుండా చెల్లెలి పిల్లలిని సాకి పెంచి పెద్ద చేసింది. భర్త పోయాక తాను ఎవరికీ భారం కాకూడదని తన ఉనికి ఎవ్వరికి తెలియనీయకుండా ఇక్కడ ఉందామని వచ్చినప్పుడు మొదలు ఆమెని చేర్చుకోవద్దు అనుకున్నాము. కాని తన పరిస్తితి అంతా వివరించాక చేర్చుకోక తప్పలేదు. కాని చేరిన కొద్ది రోజులలోనే తన మంచితనం తో అందరికి తలలో నాల్కలాగా అయిపోయింది
పార్వతి నా గదిలోకి రావటం చూసి రామనాధాంగారు కూడా వచ్చారు.
“అమ్మగారితో నీ ప్రయాణం విషయం చెప్పేవా ?”అడిగారు రామనాధం గారు పార్వతిని.
ప్రయాణం ఏమిటి ?ఎక్కడికి? ఆశ్యర్యంగ అడిగాను.
“అవునమ్మా! పార్వతి వాళ్ల చెల్లిలిగారి అబ్బాయ్ పార్వతి గురించి వాకబు చేసి ఇక్కడ ఉన్నట్టు తెలిసికొన్నాడుట. అతను పార్వతిని తనతోపాటు తీసుకొని వెళ్తాడుట. తల్లిలాంటి పార్వతికి సేవ చేస్తే కొంతైన తమ ఋణం తీర్చుకోవచ్చు అని నిన్న నాకు ఫోన్ చేసాడు . . . . ఆ విషయమే మీతో చెప్పాలని” నీరు నిండిన నా కన్నులు చూసి చెప్పటం ఆపేసారు రామనాధాంగారు .
కుర్చీలోనుంచి లేచి ఆనందం తో పార్వతిని గుండెలకి హత్తుకున్నాను. “చాలా సంతోషం పార్వతీ. నీ మంచితనమే నీకు శ్రీరామ రక్ష అయింది. రామనాధం గారు . . . . మనం ఈ సదనం పెట్టింది ఉద్యోగ రీత్యా వేరే దేశాల్లో స్థిరపడిన పిల్లలకి తమ తల్లితండ్రులు అనాధలుగా జీవితం వెళ్లతీయకూడదు అన్న మంచి ఉద్దేశం తో తప్ప ధనార్జనకు కాదు. పిల్లలు లేని పార్వతి పిల్లలు విదేశాల్లో ఉన్న పేరెంట్స్ ఒకలాంటి వారే అన్న ఉద్దేశ్యం తో ఈమెని ఇక్కడ చేర్చుకోవడం జరిగింది కదా? ఇప్పుడు పార్వతి తన కొడుకు దగ్గరకి వెళుతోంది అనటం కన్నా కొడుకే తల్లిని ఇక్కడనుంచి తీసుకొని వెళుతున్నాడు అన్న భావం చాల సంతోషం కలిగిస్తోంది. విదేశాల్లో పిల్లలున్న తలితండ్రులకన్నా పార్వతి ఎంతో అదృష్టవంతురాలు. పార్వతి వెళ్ళడానికి తగిన ఏర్పాట్లు చూడండి” అని చెప్పి కన్నులు తుడుచుకున్నాను. “పార్వతీ మమ్మల్ని మర్చిపోకు” నవ్వుతూ టీజ్ చేసాను.
“అమ్మా! మిమ్మల్ని మర్చిపోతే నన్ను నేను మర్చినట్లే. మా పిల్లడి మాట కాదనలేక వెళ్తున్నాను. మీరే నన్ను అప్పుడప్పుడు రావడానికి అనుమతించాలి” వినయంగా బదులిచ్చింది పార్వతి.
రామనాధం గారు బయట వెయిట్ చేస్తున్న కాత్యాయిని విషయం గురించి చెప్పి ఏమి చెయ్యమంటారు అని అడిగారు.
“ఒకసారి ఆవిడను తీసుకొచ్చిన వాళ్ళను ఇలా రమ్మనండి రామనాధం గారూ”
“అలాగేనమ్మా!” చెప్పి బయటకు వెళ్ళి వాళ్ళను లోపలికి పంపించారు రామనాధంగారు.
“కూర్చోండి” లోపలికి వచ్చిన వాళ్ళను సాదరంగా ఆహ్వానించి కూర్చోమని చెప్పాను. అందరూ కూర్చున్నా నిర్లిప్తంగా ఎటో చూస్తూ నిల్చునే ఉన్న కాత్యాయనిని చూసి ఇన్నాళ్ళైనా ఈవిడ ఏమీ మారలేదనుకున్నాను. “కాత్యాయనిగారూ కూర్చోండి” ఆవిడకు ప్రత్యేకంగా చెప్పాను. వెంట వచ్చిన వాళ్ళు చేయి పట్టుకుని కూర్చోబెట్టారు.
“నా పేరు ప్రకాశం అమ్మా! నేను ఈవిడకు అన్నయ్యను. ఇదండీ ఈమె పద్దతి. మనలోకంలో ఉండదు. మొదట్లో తనపని తాను చేసుకునేది…కాని ఇప్పుడు చెప్తే కాని చెయ్యదు. అందుకని వాళ్ళ పిల్లలకి విసుగొచ్చి యెక్కడైనా చేర్చమన్నారు. నేను కాత్యాయనికి అన్ననవుతాను. మా ఇంట్లో కొన్నాళ్ళుంచుకున్నాము. కాని మేమూ పెద్దవాళ్ళమయ్యాము. ఇక పిల్లల మాట కాదనలేక మీ దగ్గరకొచ్చాను” కళ్ళు ఒత్తుకున్నాడు. “మా కాత్యాయని చెడ్డది కాదమ్మా! ఎంతమంది డాక్టర్లకో చూపించాము. ప్రాబ్లం ఏమీ లేదన్నారు. కాని ఎన్నేళ్ళైనా అదే పద్ధతి. అరిచినా కోప్పడ్డా అత్తగారూ భర్తా ఉన్నంతకాలం బానే గడిచింది. ఈమె పిల్లలకు పెళ్ళయ్యి భార్యలొచ్చాక ఇంట్లో అనవసర వస్తువయింది. ”
“కాని మా నిబంధనల ప్రకారం పిల్లలు ఇండియాలో ఉంటే చేర్చుకోము” సున్నితంగా చెప్పాను.
“నిజమే కాని ఈమెకి పిల్లలుండి కూడా విదేశాల్లో ఉన్నట్లే. మా అమ్మ మా గురించి ఏమీ చేయలేదు. ఇప్పుడు మేమెందుకు చేయాలి అంటున్నారు వెధవలు. కాకపోతే డబ్బిస్తాము అంటున్నారు. మీ దగ్గర అన్ని వసతులతో ఇంట్లో ఉన్నట్లుగానే ఉంటుందని విని ఇక్కడికొచ్చాను. మా చెల్లెలు ఒకర్ని ఇబ్బంది పెట్తే మనిషి కాదు. కాకపోతే మన లోకం లో ఉండదు. కాస్త ఆ కట్తె వేళ్లేదాక పెద్దమనసు చేసుకుని చేర్చుకోండి అమ్మా!” ప్రాధేయపడ్డాడు ప్రకాశం.
చెల్లెలి కోసం అతను పడుతున్న తాపత్రయం చూసి జాలి వేసింది. కాత్యాయనిని చూసాను. గోళ్ళు కొరుకుతూ తల వంచుకుని కూర్చుంది ఈ లోకంతో సంబంధం లేనట్లుగా. “రామనాధం గారూ! పార్వతి ఖాళీ చేసే గది ఈమెకి ఇప్పించి అన్ని ఫార్మలిటీలు పూర్తి చేయించండి” ఒక నిర్ణయానికి వచ్చి చెప్పాను రామనాధం గారితో.
సంతోషంతో నమస్కరించాడు ప్రకాశం. “ప్రకాశం గారూ చేర్చుకుంటున్నాము. కాని వాళ్ళ పిల్లలతో చెప్పండి. కనీసం మూడు నెలలకు ఒకసారైనా వచ్చి చూసి వెళ్తేనే ఇక్కడ ఉండడానికి అనుమతి ఉంటుందని. లేదంటే ఇంటికి పంపిస్తామని మీ మేనళ్లులతో గట్టిగా చెప్పండి. ” “అలాగేనమ్మా వెళ్ళొస్తాను” చెప్పి లేచి నించున్నాడు ప్రకాశం.
“భగవంతుని లీలలు చిత్రంగా ఉంటాయి. పిల్లలు ఉన్న కాత్యాయని తన నిర్లిప్త ధోరణి వల్ల ఆశ్రమంలో చేరింది. అందరినీ తనవారిగా ఆదరించే గుణం ఉన్న పార్వతి పిల్లలు లేకున్నా తన అనుకునే ఇంటికి వెళ్తున్నది.  ఏది ఏమైనా “గిరిజా సదన్” తన బాధ్యత తాను నిర్వర్తిస్తున్నది”
రామనాధం గారి వెంట నిర్లిప్తంగా వెళ్తున్న కాత్యాయనిని “అమ్మా!” వెళ్ళొస్తా” అని చెప్పి సంతోషంగా వెళ్తున్న పార్వతిని చూస్తూ నిట్తూర్చాను.
 వృద్ధాశ్రమాలు పెరగడానికి కారణం కేవలం పిల్లలే కాదేమో వాళ్లపట్ల నిర్లిప్త భావనతో ఉంటున్న తల్లితండ్రులది కూడా కారణమేమో ఆలోచించండి. . .

రచన: డా. కె. మీరాబాయి
నేను కాలేజీ నుండి వచ్చేసరికి అలవాటుగా మా ఇంటి గుమ్మం ముందు కూర్చుని ఎదురు చూస్తోంది రాములమ్మ.  గేటు తాళం తీసి లోపలికి రాగానే కొబ్బరి పొరక చేతపట్టి ఇంటి ముందున్న కడప బండల మీద రాలిన సుంకేసుల చెట్టు ఆకులు వూడవడం మొదలు పెట్టింది.
” వచ్చి ఎంత సేపు అయ్యింది రాములమ్మా? అందరింట్లో పని అయిపోయిందా? ” ముందు గదికి వేసిన తాళం తీస్తూ యథాలాపంగా అడిగాను.
” ఇయాల మూడుగంటలకే పని అయిపోయిందమ్మా.  టీచరమ్మ బజారుకు పోవాలని సెలవు పెట్టింది కదా.  మాపటేళ పనికి రావొద్దనింది.  అందుకే.. ” కసువు నూకడం ఆపకుండానే జవాబిచ్చింది.
రాములమ్మ గుడిసె వుండేది సి కేంప్ లో.  అక్కడి నుండి కిలో మీటరు పైన నడిచి హౌసింగ్ బోర్డ్ కి వచ్చి నాలుగు ఇళ్ళలో పని చేసుకుని వెళ్ళేది.
” పొద్దున్న ఏడుగంటల లోపు ఇంటి ముందు వూడ్చి, నీళ్ళు జల్లి ముగ్గేయక పోతే ఎవరూ వూరుకోరు.  అందుకే తెల్లారి అయిదింటికే లేచి బయలుదేరుతుంది.
అందరిళ్ళలో ఇంటిముందు ముగ్గు పెట్టి, గదులలో కసువు కొట్టి,  అంట్ల గిన్నెలు కడిగి,  ఇల్లంతా తడి గుడ్డతో తుడిచేసరికి మధ్యాహ్నం ఒంటిగంట.  ఈ మధ్యలో ఒక ఇంట్లో కాఫీ,  మరో చోట దొరికిన రోజున ఫలహారం, ఇంకో ఇంటిలో మిగిలిన నాలుగు మెతుకులతో పూట గడుపుకుంటుంది.
ఏ చెట్టుకిందనో,  ఇంటి వరండాలోనో కాసేపు నడుమువాల్చుతుంది.  మళ్ళీ మధ్యాహ్నం రెండు నుండి పని మొదలు.  బండలు తుడవడం రెండో పూట వుండదు గనుక
తొందరగా పని అయిపోతుంది.  ఇక నేను కాలేజి నుండి రావాలని కాచుకుని కూర్చుంటుంది.
అరగంటలో పని ముగించి ముగించి ఆరోజు ఎప్పటిలా ‘పొయ్యొస్తానమ్మా!” అనకండా గుమ్మం ముందు కూర్చుంది.
“ కాఫీ కావాలా రాములమ్మా?” అన్నా.
” రేపటినుండి పండగ కదమ్మా.  ఆ మూడు రోజులు పనిలోకి రాను.  ఆ మాటే చెప్పి పోదారని కూసున్నా” అంది.
” అవును రెండు రోజుల్లో క్రిస్మస్ పండుగ.
బీరువా తెరిచి సగం పాతబడ్డ ఎరుపు రంగుకు తెలుపు గళ్ళ అంచు వున్న సాదా పట్టు చీర,  యాభై రూపాయల కాగితం తెచ్చి అందించి,  ” మా గురించి కూడా ప్రార్థన చెయ్యి రాములమ్మా” అన్నా.
రాములమ్మ రంగు రవికెలు తొడగదు.  తెలుపు జాకెట్టే వేస్తుంది.  బహుశ ఆ పోయిన మొగుడి గురించేమో.
రాములమ్మకు పన్నెడేళ్ళకే పెళ్ళి చేసారుట. ఆ మొగుడికి అప్పటికే రెండు పెళ్ళిళ్ళు అయ్యాయి.  మొదటి పెళ్ళాము అయిదేళ్ళు కాపురం చేసి అమ్మవారు పోసి పోయిందట.  రెండో ఆవిడ నాలుగేళ్ళకే పసర్లు సోకి కన్నుమూసిందట.  ఇద్దరికీ పిల్లలు లేరు.
రాములమ్మ కాపురానికి వచ్చిన రెండో రోజే చేపల పులుసు వండలేదని మొగుడు చావగొట్టాడట.  ” మందు తాగినప్పుడు కొట్టేవాడు గానీ లేకుంటే బాగానే చూసేవోడు అంటుంది.
గట్టిగా రెండేళ్ళు కాపురం చేయకముదే ఏదో జబ్బుతో మంచాన బడ్డాడు.
మతం తీసుకుని ప్రభువును నమ్ముకుంటే మొగుడు బతుకుతాడని ఎవరో రాములమ్మకు నమ్మ బలికితే ఎవరికీ చెప్పకుండా వెళ్ళి నాలుక మీద పవిత్ర జలం వేయించుకుని,  ప్రభువుకు దండం పెట్టుకున్నదట.
అయినా వారం రోజుల్లో మొగుడు పోయాడు.  “ తాగి తాగి ఒళ్ళు గుల్ల అయినాక ప్రభువును కాపాడమంటే ఎట్లా? “ అంటుంది రాములమ్మ వేదాంతి లాగా.
“ ఒకసారి ప్రభువును నమ్మినాక కాదనుకుంటే నరకంలో పడిపోతాను కదా” అనే రాములమ్మ నాకు క్రిష్ణాష్టమికి ముందుగది గుమ్మం నుండి దేవుడి పటాలున్న గూడు వరకు నాప సున్నంతో బాల క్రిష్ణుడి పాదముద్రలు ముగ్గువేసేది.
తను పనిచేసే టీచరమ్మతో మందిరానికి వెళ్ళినా లోపల ఆమె పక్కన కూర్చోదట.
” పెద్దోళ్ళ పక్కన కూసుంటే మరేదగా వుండదు కదా.  మీ కాలేజీలో పని చేసే మా మందిరం మేడం వొస్తే సోఫాలో కూసోమంటావు.  అట్టాగని నేను ఆయమ్మ పక్కన కుసుంటానని అనకూడదు కదమ్మా”.  అంటూ ఈ ప్రపంచంలో హావ్స్ హావ్ నాట్స్ అన్న రెండే కులాలన్న లోకజ్ఞానం చూపిస్తుంది రాములమ్మ.
పండుగ అయ్యాక వచ్చిన రాములమ్మ అరడజను అరటి పళ్ళు నా చేతిలో పెట్టి ” కోడి కోసే మా ఇళ్ళ్లలో వండిన పరవాన్నం మీ బాపనోళ్ళు తినరని పండ్లు తెచ్చినా” అంది నవ్వు ముఖంతో.
ఆహారపు అలవాట్లను కుల అహంకారంగా చిత్రించే విధ్యాధికులకన్న సంస్కారంలో రాములమ్మ ఒక మెట్టు పైన వుందనిపించేలా.
మరో రెండు నెలలకే నెల్లూరు ప్రయాణ మయ్యింది రాములమ్మ.
” మా మరిది కూతురుని సాపమీద కూసోబెట్టినారంట.  చూసొస్తాను.  లచ్చుమమ్మకు చెప్పినానులే పది దినాలు నీకు టయానికి పనిచేసిమ్మని.  నాకో అయిదొందలు సద్దు తల్లీ.  రెడ్డెమ్మ దగ్గర రెండొందలు తీసుకున్నా. మీది నెల నుండీ నెల నెలా పట్టుకో” అంటూ.
“ బావుంది రాములమ్మా.  ఆరు నెలల ముందు మీ తమ్ముడికి బాగలేదని అప్పుచేసి పోయివచ్చావు.  ఆ అప్పు పోయిన నెలదాకా కట్టావు. నీ గురించి ఆలోచించుకోవా? ఇంతకీ ఇప్పుడు ఈ డబ్బు దేనికి? కాస్త విసుగ్గా అడిగాను.
“నాదేముందమ్మా?ఒక్క పానం.  సుబకార్యం అని పోతూ బోసి చెవులతో పోతే ఎవరు మరేద ఇస్తారు? మా మరిది పెద్దబిడ్డకు కానుపు ఖర్చుకు డబ్బు లేదని దేవులాడుతుంటే నా బంగారుకమ్మలు కుదువ బెట్టినా.  అయిదొందలు అప్పు వడ్డీతో పదకొండు వందలయినాదంట ఎనిమిది వందలు కట్టేసినా. ఇంకో మూడొందలు కట్టి ఇడిపించుకోవాల. అందుకే”
“ఎట్లాగూ బస్సులో దొంగతనాలు అంటున్నారు కదా గిల్ట్ కమ్మలు పెట్టుకోరాదా?” రాములమ్మ ఏమంటుందో చూద్దామని అన్నా.
“ఎవుళైనా చూసి “ ఏంది రాములమ్మాఇంత బతుకూ బతికి ఇత్తడి కమ్మలెట్టుకున్నావా ?” అంటే నా గౌరవమేంగావాల? నీకు డబ్బు ఇబ్బంది అయితే ఆ కాపోళ్ళ ఇంటికాడ అడుగుతాలే” అంటూ లేచింది.
అదిగో ఆ పౌరుషమే రాములమ్మలో నాకు నచ్చేది. ఇదివరకు ఒకసారి చెప్పకుండా మూడురోజులు పని మానేసింది.
“ఇట్లా అయితే నేను ఇంకో మనిషిని కుదుర్చుకుంటాను రాములమ్మా. ” అన్నా.
వెంటనే చేతిలోని చీపురు కిందపారేసి “పెట్టుకోమ్మా.  జ్వరం వచ్చి రెండు రోజులు పని మానేస్తే ఈ మాదిరి బెదిరిస్తే ఎట్లాగ అమ్మా? మీకైనా నాకైనా పానం బాలేకపోతే పని చెయ్యలేము కదా” అని తన టిఫిని డబ్బా తీసుకుని బయలుదేరింది.
నిజాయితీ,  నిక్కచ్చితనం వుండేవాళ్ళకే ఆ పౌరుషం వుంటుంది.
“ఒళ్ళు బాగలేదని రాగానే చెపితే నేనుమాత్రం ఎందుకు అడుగుతాను?” అంటూ శాంతింపజేసాను. ఆ విషయం గుర్తొచ్చింది.
” నేను డబ్బులివ్వనన్నానా? కూర్చో వస్తాను. ” అని డబ్బుతోబాటు నేను కట్టకుండా పక్కన పెట్టిన రెండు పాలియెస్టర్ చీరెలు తెచ్చి ఇచ్చా.
“పొయ్యొస్తానమ్మా.  లచ్చుమమ్మకు చెప్పిపోతాలే.  నమస్కారమమ్మా. ” అని కదిలింది.
ఈ మన్నన,  మర్యాద రాములమ్మలోని ప్రత్యేకత.
వేమన గారు చెప్పినట్టు కులము,  గుణము,  విద్య ఎన్ని వున్నా పసిడి ఉంటేనే మనిషికి విలువ కాబోలు.  బంగారు కమ్మలు రాములమ్మకు గౌరవం తెస్తాయి.  అవసరానికి అప్పు పుట్టిస్తాయి.  మన దేశంలో ఆడవాళ్ళకు బంగారమే భరోసా.  బంగారమే ఆపదకు ఆదుకునే బాంక్.  “ అనుకుంటూ సాలోచనగా చూస్తుండి పోయా.
పదిరోజులు రానని చెప్పి వెళ్ళిన రాములమ్మ వారానికే తిరిగి వచ్చింది.
” అప్పుడే కర్నూలు మీదకి గాలి మళ్ళిందా రాములమ్మా ? ” నవ్వుతూ అడిగా.
” నాలుగు రోజులు మరేదగా చూసింది నా తోటికోడలు.  శెట్టమ్మ ఇచ్చిన పది కేజీల జొన్నలు తీసుకుపోయినా కదా.  అవి అయిపోయేదాక ఏడి ఏడి బువ్వ ఒండి పెట్టింది.  తానానికి వుడుకు నీళ్ళు కూడా పెట్టి ఇచ్చింది.  పిల్ల చేతిలో రెండొందలు పెట్టినాను కందా మళ్ళీ డబ్బులడిగితే లేవన్నా.  అంతే మర్నాటినుండి చద్ది బువ్వ,  గంజినీళ్ళు.  వుండలేక బస్సెక్కి వచ్చేసినా. ”
” మంచిపని చేసావు”.  అని రెండు దోసెలు పోసి ఇస్తే ఇష్టంగా తినింది.
” ఈ మాసికలు పడిన చీర కట్టుకున్నావేం? నేనిచ్చిన పాలియస్టర్ చీరెలు నచ్చలేదా? అనడిగా.
” అయ్యో ఆటికేం? బంగారమంటి చీరెలు. ఈడేరిన పిల్ల మా గౌరమ్మ ముచ్చట పడితే దానికి ఇచ్చేసానమ్మా.  ఏమనుకోబాకు” అంది.
ఆ గౌరమ్మను ఈ మధ్యన కొన్నాళ్ళు తన దగ్గర పెట్టుకుని సాకింది రాములమ్మ.  అది పక్కింటి పోకిరీ కుర్రాడి సరసాలకు దొంగనవ్వులు ఒలకబోస్తుంటే భయపడి ఆపిల్ల అమ్మా, అయ్యల దగరికి పంపేసింది.  అయినా అదంటే అభిమానం.
పదేళ్ళ క్రితం రాములమ్మ మా ఇంట్లో పనికి చేరినప్పుడే నెరిసిన తల,  ముడుతలు పడిన ఒళ్ళుతో యాభై ఏళ్ళకే,  అరవైలలో వున్నట్టు వుండేది.  ఇప్పుడు ఇంకా తీసిపోయింది.  తరచు జ్వరం రావడం, పనిమానేయడం.
” ఇంతదూరం వచ్చి పోలేకుండా వున్నానమ్మా.  రేపు ఫస్ట్ నుండి పని మానేస్తానని అందరితో చెప్పేసినాను.  ఈ నెలా పనిచేసి మీ బాకీ వంద రూపాయలు తీరినాక పని ఇడ్చిపెడతా. ” అంది ఒక రోజు.
“ఆ వందా చెల్లుబెట్టక పోయినా ఫరవాలేదు గానీ నీ ఆరోగ్యం జాగ్రత్త. “అన్నా రాములమ్మ పని మానేస్తుందంటే బాధగా వున్నా ఆమె బాగుంటే చాలు అనుకుంటూ.
” అప్పుగా తీసుకున్న సొమ్ము తిరిగి కట్టక పోతే నా మాటకు ఇలువేం వుంటదమ్మా? ఈ నెలా చేస్తాలే.  అంది.
విలువలకు కట్టుబడిన మనిషి. నా మాట వినదని వదిలేసా.
ఎప్పుడో నలభై ఏళ్ళ క్రిందట రెండేళ్ళు సంసారం చేసి ఆమెను విధవరాలుగా మిగిల్చి పోయిన ఆ తాగుబోతు మొగుడి తమ్ముడి బిడ్డలకు తన కష్టార్జితం ధార పోస్తుంది.
“తనకు మాలిన ధర్మం పనికిరాదని చెప్తే వినవు రాములమ్మా.  మా తమ్ముడో,  మా మరిదో అంటావు వాళ్ళు నీకు కష్టం వస్తే పలుకుతారా?” అని కోప్పడ్డాను కూడా.
మరి ఇప్పుడు మూలబడిన రాములమ్మను వాళ్ళు ఆదరిస్తారా?
ఆ మాటే అడిగాను.
“మీ మరిది ఇంటికా తమ్ముడి దగ్గరకా ఎక్కడకు పోతావు మరి? “ అనడిగా.
” నా కాలుచెయ్యి ఆడినంతదాకా ఒకళ్ళకు బరువు కానమ్మా.  ఇంటి కాడే ఇస్కూలు దగ్గర జంగిడి పెట్టుకుని చెనిక్కాయలు,  బటానీలు అమ్ముకుంటే నా కడుపు నిండక పోదు. ఆ పైన ప్రభువున్నాడు. ” అంది చెదరని ధైర్యంతో.
” పెద్దమ్మాయి పెళ్ళికి పిలుస్తాను తప్పక రావాలి.  నెలకోసారి అయినా కనబడి పోతుండు రాములమ్మ అని చెప్పా ఆమె పని మానేసి పోతున్నప్పుడు.
“ అట్టాగేనమ్మా.  ఆ పిల్లకు తలంటి నీళ్ళోసినదాన్ని.  నేను రాకుంటే ఎట్టా? అంది ముఖమంతా నవ్వు నింపుకుని.
నిజమే.  నా కూతుళ్ళు ముగ్గురికీ బారు జుట్టు.  షాంపూలు అలవాటుకాని రోజులు.  వారం వారం వాళ్ళ తలరుద్దడం నా వల్ల అయ్యేది కాదు.  నేను కుంకుడుకాయ పులుసు పోస్తే రాములమ్మ తలరుద్దేది పాపం.
పిల్లలు పెద్దయ్యాక కూడా “ఏమ్మా తలకు పోయాలా? “ అని తమాషా చేసేది.
ఇచ్చిన మాట ప్రకారం నెలకోసారి ఒచ్చి కనబడేది రాములమ్మ.  మా ఇంట్లో పనికి చేరినప్పుడు ఆమె జీతం ముప్ఫై రూపాయలే.  ఇప్పుడు నెల నెలా వచ్చినప్పుడల్లా యాభై నోటు చేతిలో పెడితే “ఎందుకమ్మా? “ అని మొహమాటపడేది.
“ప్రభుత్వం మాకు పింఛను ఇస్తుంది రాములమ్మా.  ఇది నీకు పింఛను అనుకో” అంటే సరేనమ్మా అని తీసుకుని,  మేడ మీద వూడ్చడమో,  బియ్యం బాగు చెయ్యడమో, నీళ్ళ గది కడగడమో ఏదో ఒక పని చేసిపెట్టి పోయేది. దయను స్వీకరించలేని స్వాభిమానం మరి.
—– —- —–
అనుకున్నట్టే అమ్మాయి పెళ్ళి కుదిరింది.  రాములమ్మ ఇల్లు వెదుక్కుని వెళ్ళి పత్రిక ఇచ్చి తప్పక రావాలని పిలిచాను.
“పెళ్ళికి పెట్టుకోడానికి బంగారు కమ్మలు వున్నాయా?” అని హాస్యమాడాను.
” ఇంక తాకట్టు పెట్టేది లేదులే.  నేను పోతే ఎవరు విడిపిస్తారు? అయినా బంగారు కమ్మలు పెట్టుకోకండా పెళ్ళికి ఎట్లా వస్తా? ” అంది నోటినిండా నవ్వుతూ.
అన్నట్టుగానే పెళ్ళికి వచ్చి స్టీలు గ్లాసులు రెండు మా అమ్మాయికి కానుకగా ఇచ్చింది.
“ఇవన్నీ ఎందుకు రాములమ్మా? ” అంది నా కూతురు.
“అమ్మా.  నువ్వు వెయ్యేళ్ళు చల్లగా వుండాలి.  ఈ ముసలిదాని మరిచిపోకు ” అంది రాములమ్మ చెమరిన కన్నులను పైట కొంగుతో ఒత్తుకుంటూ.
మంచి చీర పెడితే సంతోషంగా తీసుకుంది.
రెండు నెలలలో పెద్దమ్మాయి అత్తారింటికి వెళ్ళింది.  మేము ఇచ్చిన సారెతోబాటు రాములమ్మ ఇచ్చిన స్టీలు గ్లాసులు కూడా తీసుకు వెళ్ళింది.
రాములమ్మ మరోసారి వచ్చినప్పుడు ఈ మాట చెబితే మురిసి పోయింది.
ఈ మధ్యన రాములమ్మ మా ఇంటికి వచ్చినప్పుడు లచ్చుమమ్మను వెంటబెట్టుకుని వచ్చింది.  వాళ్ళిద్దరి ఇళ్ళూ ఒకచోటే కావడాన ఏన్నో ఏళ్ళ స్నేహం వాళ్ళది.  రాములమ్మ ఈడుదే అయిన లచ్చుమమ్మ కూడా ఇంత దూరం వచ్చి పని చేయలేక ఇక్కడ మానుకుని, సి కాంప్ లోనే ఒకరింటిలో పని చూసుకుందట.
” మా గౌరమ్మకు తలంబ్రాలమ్మా. నెల్లూరికి పొయ్యొచ్చినంక మళ్ళొస్తా.  “ అంది.
సాయంత్రం చేసిన ఉప్మా వుంటే ఇద్దరికి చెరి కాస్త ఇచ్చిటీ పెట్టి ఇచ్చా.
నమస్కారమమ్మా ” అంటూ వెళ్ళడానికిలేచింది.
అసలే అభిమానవతి.  సహాయం అడుగుతుందా? అనుకుంటూ ” వుండు రాములమ్మా అని లోపలికి వెళ్ళి ఒక కొత్త చీర,  కొంత డబ్బు తెచ్చి,  ఆమె చేతిలో పెట్టి క్షేమంగా వెళ్ళిరా” అన్నాను.
“పని మానేసినా,  వచ్చినప్పుడల్లా ఇస్తూనే వున్నావు వద్దు లేమ్మా అంటు మొహమాట పడింది రాములమ్మ.
“ఫరవాలేదులే” అని చేతిలో పెడితే తీసుకుంది.
లచ్చుమమ్మకు నేను కట్టకుండా పక్కన పెట్టిన చీర ఒకటి,  ఇరవై రూపాయలు ఇస్తే సంతోషంగా తీసుకుంది.
” నెల్లూరు నుండి వచ్చినాక వస్తానమ్మా నమస్కారం” అని వెళ్ళింది.
అయితే ఈసారి మాట నిలబెట్టుకోలేదు రాములమ్మ.  నెల తరువాత ఒక రోజు లచ్చుమమ్మ ఒంటరిగా వచ్చింది.  మనిషి బాగా నీరసంగా వుంది.
” రాములమ్మ రాలేదేం లచ్చుమమ్మా? మనసులో రాములమ్మ బాగుండాలని కోరుకుంటూ అడిగా.
” నన్ను బతికించి రాములమ్మ దేవుడి దగ్గరకు వెళ్ళిపోయిందమ్మా. ” అంది కన్నీళ్ళు తుడుచుకుంటూ.
అయ్యో అంటూ కూలబడ్డాను.
“ఆయమ్మ మరిది కొడుకు వచ్చి పెళ్ళికి పిలుచుక పోయినాడు.  నువ్విచ్చిన కొత్త చీర ఆ పిల్లకే పెట్టింది. రాములమ్మ కమ్మలు గౌరమ్మకు ఇమ్మని అడిగితే ఈయమ్మ ఈలేదంట.  పెండ్లయిన మరునాడే బస్సెక్కించారు. ఇంతలో నాకు సుస్తీ చేసింది.  డాక్టరు నా కడుపులో గడ్డ పెరిగిందని ఆపరేషన్ చేయాలని చెప్పిండు.  ధర్మాసుపత్రి అయినా డబ్బులు కావాలి కదమ్మా. నాకెవరున్నారు ఆదుకునేకి? సరే నూకలు వున్నన్నాళ్ళు వుంటాలే అనుకున్నా. కానీ రాములమ్మ వూకోలే.  చెప్పకుండా తన కమ్మలు అమ్మి డబ్బు నా చేతిలో పెట్టింది ఆపరేషనుకని. ఆయమ్మ పుణ్యమా అని నేను బతికి బట్టకట్టినా గానీ రాములమ్మ వారం ముందు రేతిరి నిద్రలోనే కన్నుమూసిందమ్మా” దుఖ్ఖంతో లచ్చుమమ్మ గొంతు వణికింది.
సాటి మనిషికి కోసం తనుప్రాణంగా చూసుకునే బంగారు కమ్మలు అమ్మి సహాయం చేసి అ రాములమ్మ మనిషితనానికి మారు పేరులా కనబడింది నా మనసులో.
——- ————.  ———- ——-
రచన -డా. లక్ష్మీ రాఘవ
రామయ్య కాలుచాపి దారం పేడుతూ కూర్చున్నాడు.
“ఎన్ని దారాలు పేడుతావు? బయట పోయేది లేదు, పైసా సంపాదనా లేదు. ఇంట్లో పొయ్యి ముట్టించి ఎన్నాళ్ళయిందో… రోజువారీ ఎవరో ఒకరు రోడ్డు మీద పంచినప్పుడు తినడమే. రాత్రిపూట అదీ గతిలేదు”
భార్య శివమ్మకు ఏడుపు ఆగటం లేదు.
“ఏడ్చినా పని దొరుకుతుందా? బయటకే పోకూడదాయే ఏమి చెయాల?” అన్నాడు చెప్పులు కుట్టే రామయ్య శివమ్మను జాలిగా చూస్తూ.
రోడ్డు మీద చెప్పులు కుట్టి, రోజువారీ వచ్చే డబ్బులతో బతికే వాళ్ళు రామయ్య దంపతులు.
అది లాక్ డౌన్ కాలం.
ఆ బస్తీ లో అందరూ అలా రోడ్డుమీద బతికే వాళ్ళే.. ఒక పెద్ద అపార్ట్మెంట్ వెనకగా వున్న ప్రభుత్వ ఖాళీ స్థలం లో గుడిసెలూ, గుడారాలూ వేసుకుని బతుకుతున్న బతుకులు.  కరోనా లాక్ డౌన్ అంటూ ఎక్కడా గుంపులుగా వుండకూడదు. రోడ్డుమీద కనిపించకూడదు అన్న ఆంక్షలతో రోడ్డు మీదనే చిన్నివ్యాపారాల మీదే బతికే వీరి బతుకులకు గండిపడింది.
సినిమా పోస్టర్ల బట్టతో వేసుకున్న చిన్న గుడారం ముందు కూర్చున్న రంగి, మనవడు ఏడుస్తూ వుంటే సముజాయిస్తూవుంది. ‘ఇబ్బుడే వచ్చేస్తారు రా… నేను తెచ్చి తినిపిస్తాను’ అంటూ రోడ్డువైపు చెయ్యెత్తి చూపింది. చింపిరి జుట్టుతో వున్న మూడేళ్ళ వాడు ఇంకొంచెం ఏడుపు ఎక్కువ చేసినాడు..
ఆ పక్కగా వున్న పీచుమిటాయి సాయిబు లోపలకు పోయి సీసా అడుగున వున్న కొంచెం మిటాయి తీసుకొచ్చి వాడి చేతులో పెడితే వాడు ఆన౦దంగా పీక్కుని తినసాగాడు. వాడిని చూస్తూ కన్నీళ్ళ పాలైంది రంగి. మూడు నెలల ముందు వీడి అమ్మ, నాయనా ఆక్సిడెంట్ లో చనిపొయినారు. అప్పటి నుండీ వీడిని పెంచే భారం రంగిమీద పడింది. వీడిని ఎలా పోషించడమో తెలయటం లేదు.. అడుక్కోవడానికి పంపాలా? ఎక్కడైనా పనికి వేసే వయసు వరకూ ఆగాలా… అనుకుంటూ వుంటే ‘బిడ్డలను దత్తత తీసుకుంటారు. అక్కడికి తీసకపోతా’ అని ఆ బస్తీ లోనే వున్న ఓబులేసు చెప్పితే ఆశతో చూస్తావుంటే ఈ కరోనా కష్టకాలం ఎదురైంది.
ఆ బస్తీలో వున్నఒకే ఒక రేకుల షెడ్డులో నుండీ సరోజ బయటకు తొంగి చూసింది. సరోజకు ఆకలి ఎక్కువైపోతూ వుంది. సరోజ సినిమాల్లో ఎక్స్ ట్రా వేషాలకు వెళ్ళుతుంది. బ్రోకరు వచ్చిఅవసరాన్ని బట్టి ఆటోలో తీసుకపోయేవాడు. ఇప్పుడు షూటింగులూ లేవు, పనీ లేదు. సినిమా లో పెద్దవేషాలు వేసేవారికి డబ్బులు వుంటాయి గానీ సరోజలా చిల్లర గుంపుకు ఏది ఆధారం? ఎవరైనా ఆలోచిస్తారా?
అలా ఆ బస్తీలో వున్న చెప్పులు కుట్టే వాళ్ళు, బండిమీద పీచు మిటాయి అమ్మే సాయుబు, ఎక్ష్త్రా వేషాలు వేసే సరోజే కాకుండా, కూరగాయల బండి వాడు, లేత టెంకాయలు అమ్మే వెంకటేసు, అందరూ వాళ్ళ గుడిసెల ముందు కూర్చుని ఎదురు చూసేవాళ్ళే. పని లేదని ఆకలి ఆగదు కదా.
ఈ రోజు ఏ దాతలూ ఇంకా రాలేదు. వాళ్ళు ఒక వ్యానులో వచ్చి భోజనం పాకెట్స్, నీళ్ళ పాకేట్లు, బిస్కట్ పాకెట్స్ అందచేస్తారు. దూరంగా నిల్చుని తీసుకోవాలి. ఒకపూట దొరికే ఆ ఆహారం రాత్రికి కొంచెం దాచుకుంటారు.
ఇంతలో ఒక బండిఆగింది బస్తీ ముందు. అందరూ ఆశగా లేచినారు,.
ముఖానికి మాస్కు వేసుకుని ఒకాయన కిందికి దిగినాడు. ఆయన వెంట ఇంకోమనిషి కూడా..
కొంచెం ముందుకు వచ్చి “మీరు అందరూ రేపు ఒకసారి గవర్నమెంటు ఆస్పత్రికి రావాల. ఇక్కడికి బండి వస్తుంది. అందులో ఎక్కి రండి. బస్తీలోఅందరికీ కరోనా టెస్టు చేస్తాము. ”అన్నాడు
“అయ్యా రేపటి సంగతి సరే పోద్దుట నుండీ ఏమీ తిండి లేక ఆకలికి చస్తున్నాము. ముందు ఏదైనా తింటే రేపు వస్తాము. ” అన్నాడు వెంకటేశు.
“ఈ రోజు దాతలు ఎవరూ రాలేదా? నేను వెళ్లి ఒక గంటలో మీకు పాకెట్స్ పంపుతాను. రేపు అందరూ రావాల. కరోనా సోకిందని తెలిస్తే అటే వేరే చోటికి పంపుతాము. కొన్నాళ్ళు అక్కడే వుండాల్సివస్తుంది అందరూ రండి. అన్నట్టు మీకు అందరికీ మాస్కులు ఇచ్చినాము కదా. ఎందుకు ఎవరూ వేసుకోకుండా వున్నారు? మేము చేసేదంతా అంతా మీ మంచికోసమే. ప్రభుత్వం మీకు తోడుగా వుంటుంది. రేపు అక్కడికి వచ్చేటప్పుడు మాస్కులు వేసుకుని రండి. ” అని బండి ఎక్కాడు.
మాస్కులకంటే కడుపులో ఆకలే ఎక్కువ అవసరమని చెప్పాలని వున్నా ఊరకుండి పోయినారు. ఎందుకంటే రేపు టెస్టు లో ఎవరికైనా వుందని వస్తే ఇంకా వెనక్కి వచ్చేది లేదు అన్న మాట వాళ్ళందరికీ గుబులు పట్టించింది.
******
దేశంలో కరోనా ధనిక, కులం మతం అనే తేడా లేకుండా అందరి జీవితాలనూ అతలాకుతలం చేసింది పేదల బతుకులు మరీ దయనీయంగా తయారైనాయి. ముఖ్యంగా రోడ్లమీద వ్యాపారం చేసుకునే వారిని నిలువునా కూల్చేసింది. చాలా రోజులు ఇంట్లోనే ఉండాల్సి రావడంతో ఆదాయం లేక ఆకలికి అలమటి౦చాల్సిన దుస్థితి దాపురించింది. రోజు గడవటమే కష్టమైపోయింది.
ఎక్కడ వున్నామధ్యతరగతి కుటుంబాలు బండిమీద అమ్మే కూరగాయలు, రోడ్డుమీద తట్టిలో పెట్టుకుని అమ్మే పండ్లు కొనుగోలు చేస్తారు. బహుశా ధరలు బేరం చెయ్యచ్చు అనీ, లేదా ధరలు షాప్ కంటే తక్కువ అని కావచ్చు, కాస్తంత కొసరు కూడా వేస్తారు బండివారు. అందుకే బండిమీద వ్యాపారస్తులకు గిరాకీ.
అందుకే ప్రతి సిటీ లోనూ చిన్న వ్యాపారస్తులు చిన్న బస్తీలలో ఉంటూ వ్యాపారాలు చేస్తారు.
ఇప్పుడు కరోనా తో వ్యాపారాలు నిలిచిపోయి, వీరందరూ కష్టాలపాలైనారు. ఇక పోలీసులు కొన్ని చోట్ల రెడ్ జోన్ లలో దారికి అడ్డంగా పెట్టడానికి ఈ బండ్లు అడిగి తీసుకు పోతున్నారు.
ప్రభుత్వం వీరికోరకై ఎన్నో సంక్షేమ కార్యక్రమాలు ఉచిత రేషన్, వడ్డీ లేని రుణాలను చేపట్టినా మధ్యలో లాక్కుని తినేసేవారు ఎందఱో!
వీధి వ్యాపారులను గుర్తించి వివరాలను ఆన్లైన్ లో నమోదు చేశారు. గుర్తింపు కార్డులు చేసి ప్రధాన మంత్రి స్వనిది పొంద కలుగుతున్నారు. అయినా అన్ని బస్తీలకూ అన్నీ అందడం లేదు.
******.
కాస్సేపట్లో ఒక వ్యాను వచ్చి అన్నం పాకెట్లు ఇస్తే తిని తొంగున్నా అందరికీ భయం వదలలేదు.
రామయ్య కు శివమ్మకు జబ్బు వస్తే ఎలాగా అని బాధగా వుంది. మెల్లిగా శివమ్మ తో అన్నాడు “రేపు నేను ఒకపనిచేస్తా. టెస్టుకు ఎల్లెకాడ ఆయనకు నీ పేరు చెప్పి ఇద్దరిలో ఒకరికి వస్తే రెండో మనిషి వుందని రాయమంటా అట్లాగైతే ఇద్దరూ ఒకదగ్గరే ఉంటాము. నీవు ఏమీ మాట్లాడద్దు. ” అన్నాడు.
‘సరే’ అని శివమ్మ పండుకుంది కొంచెం తేలికైన మనసుతో. ఒక మూలగా వేలాడుతున్నమాస్కులు చూస్తూ కళ్ళు మూసుకున్నాడు రామయ్య.
ముసలమ్మకు దిగులుపట్టుకుంది. ‘నాకు వచ్చిందంటే నా మనమడు ఎలాగా ’ అని. వాడిని నిద్దరూపి బయటకు వచ్చి అక్కడే కూర్చున్న వేంకటేశు, ఓబులేషు తో “నాయనలారా, నాకు ఏమైనా వస్తే నా మనమడి ని చూసుకోవాలిరా… పొతే మళ్ళీ వస్తానో లేదో.. ”అని ఏడ్చింది.
“నువ్వు బాధపడకే ముసలీ. బస్తీలో ఎవరికి వచ్చినా మిగిలినవాల్లని అందరూ చూసుకుంటాము.  మనమందరమూ ఒక్కటే. దిగులుపడితే ఏమాయే. పోయి ప౦డుకో.. ”అన్నాడు వెంకటేసు ధైర్యం చెబుతూ.
నిజానికి సరోజా, వెంకటేసు, ఓబులేషు అందరికీ ఇదే దిగులు కానీ బయటపడి చేసేదేముంది అని అంతే.
వెంకటేశు అందరినీ ఒకసాఆరి పలకరించి తొందరగా ప౦డుకోమని చెప్పినాడు.
మరురోజు ఒక బండిలో తిండి వచ్చినాక, కరోనా టెస్టు కోసం వచ్చిన బండి ఎక్కి అందరూ వెళ్లారు
నాలుగు రోజులకు మళ్ళీ రిజల్టు అని చెప్పినారు.
నిముష, నిముషమూ చేతులు కడుక్కోలేదు. బయట కూర్చున్నప్పుడు కూడా మాస్కులు ధరించలేదు, సామాజిక దూరం పాటించలేదు. ఆలోచన చేసిందంతా ఆకలి ఎవరు తీరుస్తారా అని. అందుకేఅందరికీ మనసంతా దిగులు, ఎవరు ఉంటామో, ఎవరు వుండమో అని.
ఆరోజు వచ్చి రిజల్టు చెప్పి, ఎవరికీ వచ్చిందో వారిని తీసుకు వెళ్ళిపోయే రోజు!
అందరూ ఎదురు చూస్తున్న బండి రానే వచ్చింది. అందులో మనిషి దిగగానే రామయ్య, శివమ్మ చెయ్యిపట్టుకున్నాడు. ముసలిది మనమడి ఎత్తుకుంది దగ్గరగా అదుముకుంటూ. బస్తీ లో అందరూ ఉత్కంట తో చూశారు ఆ మనిషి ఒక పేపరు తీసి చూసి చెప్పాడు.
‘ఆశ్చర్యకరంగా ఆ టెస్టు అందరికీ నెగటివ్ వచ్చింది ఈ బస్తీలో’ అని… అందరి కళ్ళల్లో నీళ్ళు ఆనందంతో…
రామయ్య శివమ్మ దగ్గరగా జరిగాడు. ముసలి మనవడిని ముద్దుపెట్టుకుంది.
అందరూ సంతోషంగా చేతులు పైకి ఎత్తి నవ్వసాగారు గుంపుగా కూడుతూ.
ఒక్కోసారి దేవుడు ఆశ్చర్యంగా సాయం చేస్తాడు అవసరం వున్నచోట !!!!!
*******.
రచన: మన్నెం శారద
ఆ అమ్మాయి సారధి వైపు చూసి వూరుకుంది.
సినిమా జరుగుతున్నా తమకదేం పట్టనట్లు అమ్మాయిలంతా పెద్దగా జోక్ చేసుకుంటూ, రకరకాలుగా గట్టిగా నవ్వుతూ, పాప్‌కార్న్ నములుతూ సినిమా చూస్తున్నారు.
సారధికి అసహ్యంగా వుందా వాతావరణం. సినిమా బాగుంది. వాళ్ల అల్లరివల్ల సరిగా ఫాలో కాలేకపోతున్నాడు. స్వాతి వంక చూసేడు. ఆ అమ్మాయి ఏమీ పట్టనట్లు సినిమా చూస్తోంది.
ఇంటర్వల్‌లో చాలా అర్జెంటు పని వున్నట్లు అందరూ లేచారు.
స్వాతి లేవలేదు.
“స్వాతి, బయటకు రావూ?” ఓ అమ్మడు అడిగింది. స్వాతి రానన్నట్లు తల అడ్డం తిప్పింది.
“అది రాదులే. లెట్ హర్ ఎంజాయ్” బెల్ బాటం వంకరనవ్వు నవ్వుతూ బయటకు నడిచింది.
ఆ జోక్‌కి అందరూ విరగబడి నవ్వుతూ వెంబడించేరు. సారధి విస్తుబోయి చూసేడు.
ఆ తర్వాత “మీరు వెళ్లలేదేం?” అన్నాడు స్వాతితో పలకరింపుగా.
“అవసరం లేక” ఆమె నవ్వింది.
అలా నవ్వినప్పుడు అందమైన ఆమె పలువరుస తళుక్కున మెరిసింది. లైట్ల కాంతిలో ఆమెని పరిశీలనగా చూసేడు సారధి.
చామనఛాయలో చక్కని మొఖం ఆమెది. విశాలమైన కళ్ళు, చిన్న నోరు, పెద్ద జడ, తెల్లచీరలో ఆమె దిగి వచ్చిన దేవతలా వుంది.
“ఇందాక ఎందుకంత అల్లరి చేసేరు? నా పక్కన కూర్చుంటే నేనేం వాళ్లని కొరుక్కు తింటానా?” సారధి కోపంగా అడిగేడు.
“అందరూ మీలాగే వుండరు. కొందరు కోతిపనులు చేస్తారు. ఈ బాధంతా ఎందుకని ముందే జాగ్రత్త పడటం అంతే..” అంది.
“మరి మీకా భయం లేదా?” సరధి ఆసక్తిగ అదిగేడు.
“ఉంది. ముఖ్యంగా నేను టిక్కెట్టు తీసిచ్చేను మీకు. అందుకోసం ఏం జరిగినా నేనే భరించి తీరాలి. రెండవది మిమ్మల్ని చూస్తే అలాంటి వాళ్లనిపించలేదు నాకు”
“థాంక్స్” అన్నాదు సారధి.
“మీరంతా హాస్టల్ మేట్సా?” తిరిగి సారధి అడిగేడు.
“నేను కాదు. వాళ్లంతా హాస్టల్లోనే వుంటారు.
“తరచూ సినిమాలకొస్తుంటారా?” సారధి కుతూహలంగా అడిగేడు.
“నేనెక్కువగా రాను. కాలేజీలో ఒక విషయంలో బెట్ కాసేం. రాణి.. అంటే బెల్‌బాటమ్స్ వేసుకొందే ఆ అమ్మాయి ఓడిపోయింది. పందెం ప్రకారం ఆ అమ్మాయి మాకు సినిమా చూపించాలి. రమ్మని బలవంతం చేస్తే వచ్చేను.”
“మీకు సినిమాలు యిష్టం వుండదా?”
“ఉండదని కాదు. వాళ్లంతా డబ్బు, అధికారం వున్న వాళ్ల పిల్లలు. వాళ్లతో తిరిగితే నా పరిస్థితులు నేను మర్చిపోయి బాధపడాల్సి వస్తుంది.
ఇంతలో అమ్మాయిలు మళ్ళీ “మేత” పట్టుకొని బిలబిలలాడుతూ పౌల్ట్రీ కోళ్ళలా లోపలికి వచ్చేసారు.
స్వాతి సారధితో మాట్లాడటం చూసి ఓ అమ్మాయి గుండెల మీద చేతులు పెట్టుకొని “మైగాడ్!” అని అరిచింది.
“వాట్ హేపెండ్?” అంది మరో సుందరాంగి కావాలనే.
“దట్ హీరో యీజ్ కాన్వర్సింగ్ విత్ అవర్ హీరోయిన్!”
సారధి ముఖం ఎర్రబడింది.
స్వాతి గమనించనట్లు కూర్చుంది.
సెకండ్ హాఫ్ సినిమా సరదాగా వుంది.
సినిమా ముగిసేవరకూ వాళ్లు యేదో ఒకటి కామెంటు చేస్తూనే వున్నారు.
తెరమీద “శుభం” పలికింది.
లైట్లు వెలిగాయి. అందరూ పైకి లేచారు.
“మీ పక్కన కూర్చుని సినిమా చూడడం ఓ మంచి అనుభూతిగా గుర్తుంచుకొంటా”
సారధి చటుక్కున అనేసి వెనక్కి తిరిగేడు. అతని మాటలు స్వాతి విన్నదో లేదో అతనికి తెలియదు.
జన సందోహంలో సారధికి స్వాతి తిరిగి కన్పించలేదు.అతను ఆలోచనలతో పేవ్‌మెంట్ మీద నడుస్తున్నాడు.
“స్వాతి! స్వీట్ నేమ్!” అతని పెదవులపై చిరునవ్వొకటి మెరిసింది.
అతని పక్కనుంచి రిక్షాలు వెళ్తున్నాయి.
ఓ రిక్షా ముందుకి సాగటం, అకస్మాత్తుగా వెనుక కర్టెను పైకి తొలగి, ఓ రెండు కళ్లు తనని దీక్షగా చూడటం గమనించేడు సారధి.
సారధిని ఆ కళ్లు పాలకరించేయి.
సారధి ఓ విధయమైన ఆనందంతో చెయ్యి గాలిలో వూపేడు.
కర్టెను పడిపోయింది.
అతను హుషారుగా తాళాలు గాలిలోకి విసిరి అందుకొంటూ ముందుకి అడుగులు వేసేడు.
సారధి పెద్ద చెల్లెలు సునందకి పెళ్లి కుదిరింది.
పెళ్లికొడుకు ఎవరో కాదు. సారధి బ్యాంక్‌లోనే పని చేస్తున్నాడు. పేరు భార్గవ. ఈ పెళ్లి నిశ్చయం కావటంలోనూ శేఖర్ చేయి వుంది.
ఎప్పుడూ డబ్బుని నీళ్లప్రాయంగా ఖర్చు పెడుతూ జల్సాగా తిరిగే శేఖర్ యింత వ్యవహారవేత్త కాగల్గేడోనని వింతంగా  వుంటుంది సారధికి.
“తన అదృష్టమే అతన్నిలా మార్చిందేమో!” అనుకుంటాడు. పెళ్లికి కావాల్సిన బట్టలు, యితర వస్తువులూ ఇద్దరూ కలిసే కొన్నారు. ఇంట్లో మొదటి పెళ్లి. సారధికి అనుభవం లేదు. ఆదుకొనే మరో పెద్దలు లేరు. అయినా శేఖర్ సహాయంతో సారధి అనుకున్న దానికంటే ఘనంగానే చేసేడు.
సునంద కాపురానికెళ్తుంటే సారధికి ఆనందం కల్గింది. చెల్లెలి జీవితం చక్కబరచగల్గినందుకు గర్వం కూడా కల్గింది.
నిజానికి యిదంతా తన గొప్పతనం కాదు. కేవలం శేఖర్ ఆదరణ, ఉదారత మాత్రమే.
పెళ్లి పనులన్నీ అయ్యేక సారధి తిరిగి వచ్చి డ్యూటీలో జాయినయ్యేడు. కష్టాలు వచ్చినా, సుఖాలు వచ్చినా అన్నీ వరుసగా వస్తాయంటారు. సారధికిది మంచి కాలం.
అతను ఎం. కాం. ఫస్ట్ క్లాసులో పాసయ్యేడు. అంతే కాదు. అతను బాంక్ టెస్ట్ పాసయి ప్రొబేషనరీ ఆఫీసరయ్యేడు.
ఆ రోజు శేఖర్ సారధిని గాలిలో ఎగరేసేడు.
“ఇంచుమించు నువ్వు జీవితంలో సెటిలయిపోయినట్లే. మరి పెళ్లి ఎప్పుడు చేసుకుంటావు?” శేఖర్ అడిగేడు.
సారధి నవ్వుతూ “అన్నగారి పెళ్లికాకుండా నేనెలా చేసుకుంటాను?” అన్నాడు.
“వాడెవడు?” శేఖర్ కళ్లెగరేస్తూ అడిగేడు.
“తమరే!”
“నేను పెళ్లి చేసుకోకపోతే నువ్వు నిజంగానే చేసుకోవా?” శేఖర్ అడిగేడు.
“ముమ్మాటికి” అతని గొంతు స్థిరంగా పలికింది.
“నేనసలు పెళ్లే చేసుకోకపోతే?”
“నీకు తోడై వుంటాను”
శేఖర్ కళ్లు ఆనందంతో మెరిశాయి.
ఇంకా వుంది…
రచన: గిరిజారాణి కలవల
” కంచం ముందు కూర్చుని ఏం ఆలోచిస్తున్నావురా ? నెయ్యి వేసాను, ముక్కలు కలుపు” అంటూ కొడుకుని గదిమింది సావిత్రి.
” ఏంటీ ముక్కలు వేసావా? కోసిందెవరూ? జోకరేంటీ ? ” అన్నాడు రాజు.
” ఏడిసినట్టే ఉంది నీ జోకు.. జోకరట, జోకరు, పొద్దస్తమానం ఆ పేకముక్కల్లో పడి దొర్లుతూంటే, కంచంలో వేసినవి కూరముక్కలని కూడా తెలీకుండా ఉంది నీ బుర్రకి. నా ఖర్మ కొద్దీ దొరికారు ఆ తండ్రీ, ఈ కొడుకూ. పుణ్యం కొద్దీ పురుషుడు, దానం కొద్దీ బిడ్డలు ‘ అన్నారు. చేయకూడని ఏ దానమో చేసుంటాను కిందటి జన్మలో. అందుకే ఎందుకూ కొరగాని కొడుకుని కన్నాను. ఆ మనిషేమో కిమ్మన్నాస్తి. ఏమీ పట్టించుకోడు ” అంది సావిత్రి చెమ్మగిల్లిన కళ్ళు తుడుచుకుంటూ.
” బాధపడకే సావిత్రీ ! ఏది మంచో, ఏది చెడో, వాడే తెలుసుకుంటాడు. దేనికైనా టైము రావాలే. నేను మాత్రం పెళ్ళి కాకముందు కాస్త అల్లరి చిల్లరగా తిరగలేదూ ! ఇదిగో నీతో ముడిపడింది. బాధ్యతలు తెలిసాయా లేదా? అలాగే వాడికీ పెళ్ళయి బాధ్యతలు నెత్తిన పడితే అదే తెలిసొస్తుంది. ” అన్నాడు భర్త, హరిశ్చంద్రరావు.
“పదిమందిలోనూ వీడి గురించి తెలిసిపోయింది. తెలిసి తెలిసి ఏ పిల్ల చేసుకుంటుంది వీడిని? రోజూ ఆ చేతులు పేకముక్కల కోసం, ఆ నాలుక తాగుడు చుక్కల కోసం వెంపర్లాడడమే. ఆ వ్యసనాల నుంచి ఎలా బయటపడతాడో ఏంటో. కూర ముక్కలు కలపరా అంటే. పేక ముక్కలా, అంటున్నాడు. ఓకో తరగతీ రెండేళ్ల చొప్పున చదువుతూ ముక్కుతూ మూలుగుతూ డిగ్రీ పూర్తి చేసాడు. ఏదైనా అంటే పునాది గట్టిగా ఉంటుందని మీరు వాడిని వెనకేసుకు రావడమే తప్ప, వాడు నాలుగు రాళ్లు వెనకేసుకున్నది లేదు. కానీ, పెళ్ళీడు మాత్రం ముందుకు తోసుకు వచ్చేసింది. వీడి గురించి తెలిస్తే ఏ పిల్లా చేసుకోదు. ఏదో మా అన్నయ్య రికమండేషన్ తో వచ్చిన ఆ మేనేజర్ ఉద్యోగం ఉండబట్టి సరిపోయింది. లేకపోతే ఇక రోజంతా ఆ తొట్టి గేంగ్ తోనే తిరిగేవాడు. ” అంది నిష్టూరంగా.
” వాడికోసం ఎక్కడో పుట్టే ఉంటుందే, బంగారు పూలతో పూజ చేసుకుంటూ ఉండే ఉంటుంది మన కోడలు పిల్ల “.
” ఆ. ఆ. బంగారం పూలో, ఇత్తడి పూలో. అదీ చూద్దాం. ఆ పెళ్ళిళ్ళ పేరయ్య కి కబురు చేయండి. అటు మా అన్నయ్య చెవిన కూడా వేసాను. ఏదైనా సంబంధం చూడరా అని. వీడి ముక్కుకి తాడు వేసే లక్కు లక్ష్మీదేవి ఎప్పుడు మన గడపలో అడుగు పెడుతుందో? ఏంటో? ” అంటూ నిట్టూర్చింది సావిత్రి.
ఇక్కడ రాజు గురించి కాస్త చెప్పాల్సిందే. మనిషి స్వతహాగా మంచివాడే. కాకపోతే ఉన్న స్నేహితులే పెడతోవ పట్టించడంతో ఆ రెండు జంట వ్యసనాలని వంట పట్టించుకుని వదలలేకపోతున్నాడు. తల్లి పాపం నెత్తీ నోరూ మొత్తుకుంటే. అప్పుడు మాత్రం ఓ రెండు రోజుల పాటు వాటి జోలికి వెళ్ళడు. కానీ కుక్క తోక వంకరే.. ఆ వంకర సరి చేయాలంటే ముక్కుకి తాడేయకతప్పదుగా!
* * *
‘ కళ్ళాణం వచ్చినా కక్కు వచ్చినా ఆగదు’ కదా! మన హీరో రాజు, మేనమామ కి తెలిసిన సంబంధం ఏదో ఉంటే. ఆయన ఆడపిల్ల వాళ్ళ కి ఏం చెప్పాడో, ఏంటో మరి జాతకాలు కుదిరేసరికి ముహూర్త ఘడియ తోసుకు వచ్చేసింది. రాజు ముక్కుకి తాడేయడానికి, రాజుతో రాణి మెడలో పసుపుతాడు వేయించుకోవడానికి పెళ్ళి పీటలు ఎక్కింది.
రాజు భాషలో చెప్పాలంటే ‘ ఆఠీను రాణి’ లా ఉంది రాణి. ఇంటిపని, వంటపనిలోనూ నిష్ణాతురాలే. చదివింది ఇంటర్ వరకే అయినా, పుస్తక పరిఙ్ఙానం, తెలివితేటలు బాగా ఉన్నాయి.
ఇలా కుడికాలు లోపల పెట్టి, పదహారు రోజుల పండగ అయిందో లేదో భర్త అలవాట్లు పసికట్టేసింది. ముందు బాధ పడింది. తర్వాత భర్తని బతిమిలాడింది మానేయమని. అలిగింది, బుజ్జగించింది. అబ్బే, ఏదీ వర్కౌట్ కాలేదు.
పేకాట, తాగుడికి అలవాటు పడిన భర్తని ఎలా లొంగదీసుకోవాలో తాను చదివిన పుస్తకాలనన్నిటినీ ఓ సారి గుర్తు చేసుకుంది.
అంతే ‘ ఆపరేషన్ అదరహో ‘ అనే ఐడియా వచ్చింది. వెంటనే అమలు పరచడానికి అత్తగారితో కలిసి, ‘పండంటి కాపురానికి పదమూడు ముక్కలు ‘లాగా. తన మంగళ సూత్రం మీద ప్రమాణం చేసి నడుం బిగించింది.
” అత్తయ్యా! ఈ రోజు ప్లాన్ నెంబర్ వన్ మొదలుపెడుతున్నా! నన్ను దీవించండి. మిమ్మల్ని ఇబ్బంది పెడుతున్నందుకు మన్నించండి.” అంటూ అత్తగారి కాళ్ల కి దండం పెట్టి ఆశీస్సులు తీసుకుంది.
” అయ్యో! భలేదానివమ్మా ! నా వల్ల కానిది నువ్వు చేసి, వాడిని మారుస్తానంటే, అంతకన్నా నాకు ఆనందం ఏముంటుందమ్మా! ఇన్నాళ్లూ వాడికి చేసాను. ఇప్పుడు నీకు చేస్తాను. ప్రొసీడ్. నా ఆశీస్సులు ఎప్పుడూ నీకుంటాయి ” అంటూ సావిత్రి కోడలికి వీర తిలకం దిద్దింది. 
* * *
సాయంత్రం ఇంటికి వచ్చిన రాజు ఎదురుగా కనపడిన దృశ్యం చూసి నిశ్చేష్టుడయాడు.
డైనింగ్ టేబుల్ గదిలో మధ్యకి జరపబడి ఉంది. రాణి తో పాటుగా తన స్నేహితురాళ్ళు కాబోలు, టేబుల్ చుట్టూ కుర్చీలలో కూర్చుని ఉన్నారు.
అందరూ చా.. లా. మోడరన్ వస్త్ర ధారణతో ఉన్నారు. గట్టిగా నవ్వుతూ, అరుపులూ, కేకలతో. హాలు దద్దరిల్లిపోతోంది. అందరి చేతుల్లోనూ పేకముక్కలు కనపడ్డాయి. వచ్చిన రాజుని పట్టించుకోని స్ధితిలో ఉన్నారు.
” తొందరగా వెయ్యవే సుమతీ. ! ఈసారైనా మంచి ముక్కలు పంచు. ఇందాక ఫుల్ కౌంట్ అయింది నాకు” అంది ఓ లలనామణి.
” ఆ. అంతా నా చేతుల్లో ఉంటే. ఇంకేం. నాకూ ఇందాక ఒక్క సీక్వెన్స్ కూడా లేదుగా. ట్రిప్లెట్లే అన్నీను. నాదీ ఫుల్ కౌంటేగా” అంది ముక్కలు పంచుతున్న పడుచు.
” అబ్బ. ఈసారి కూడా లైఫ్ లేదే. నేను మిడిల్ డ్రాప్” అంటూ ఓ సుందరి తన చేతిలో పేకలు టేబుల్ మీదకి విసిరిపడేసింది.
” ఆడండే గబగబా! రాణీ వాళ్ళాయన వచ్చే టైమయిందేమో. చూసాడంటే బావుండదు. ” అంది మరో మహిళ.
” మరేం ఫర్వాలేదు, వస్తే రానీండే, మా ఆయన అలా ఏమనుకునే మనిషి కాదు. వస్తే తానూ ఆడుతాడు. అంతేకాదే, అసలే మా ఆయనది రైజింగ్ హేండ్ తెలుసా? సరే కానీ.. ఈవిడేంటీ, ఇందాకనగా పకోడీలు వేసి తెస్తానంది, ఇంకా తేదు. అత్తయ్యా! పకోడీలు వేయడం ఇంకా అవలేదా?జీడిపప్పు కాస్త ఎక్కువ వేయండి. నా ఫ్రెండ్స్ జీడిపప్పు లేందే తినరు. కాఫీ డికాషన్ స్ట్రాంగ్ గా వేసుంచండి. తినడం అయాక కాఫీలు వేడిగా ఇద్దురు గాని ” అంటూ ఓరగా భర్త ని చూస్తూ వంటింట్లో ఉన్న సావిత్రి కి ఆర్డర్ వేసింది.
ఇల్లంతా జీడిపప్పు పకోడీల ఘుమఘుమలు పాకిపోతూండగా
” ఇదిగో, వచ్చే, వచ్చే ” అంటూ సావిత్రి పెద్ద ప్లేటు తెచ్చి వాళ్ళ మధ్య పెట్టింది.
అది చూసి, ఉండడానికి నాలుగు జోకర్లు ఉన్నా, ఫుల్ కౌంట్ అయినవాడి మొహంలా పెట్టాడు రాజు.
అక్కడేం కక్కలేక, తల్లి వెనకాతలే. వంటింట్లోకి వెళ్లి,
” ఏంటమ్మా! ఈ అఘాయిత్యం, రాణికి పేకాట అలవాటుందా? మనకి ముందే తెలిస్తే చేసుకోకపోదును. పైగా అత్తగారివి నీతో పని చేయిస్తుందా? ఎంత ధైర్యం?” అంటూ తను షో చెపుదామనుకునేలోగా ముందువాడు ముక్కమూస్తే ఎగిరినట్టు ఎగిరాడు.
” ఇందులో తప్పేం ఉందిరా? నువ్వు ఆడడం లేదా ఏంటి? అలాగే ఈ పిల్లా ఆడుతోంది. నీ సంగతీ తనకి ముందే తెలిస్తే తనూ నిన్ను చేసుకోకపోయేదే అట. పోనీలే, ఇన్నాళ్లూ నీకు చాకిరీ చేసాను. ఇప్పుడు ఇద్దరికీ చేస్తాను అంతేగా. బావుందిరా, మీ జంట. మేడ్ ఫర్ ఈచ్ అదర్. సరిపోయింది జోడీ ” అంది సావిత్రి ఓపెన్ జోకర్ తీసుకున్నంత తాపీగా
” అత్తయ్యా! కాఫీ కలపలేదా. ఇంకా? తొందరగా తీసుకురండి. ఆట అయిపోవస్తోంది. వీళ్లు వెడతారట ఇక ” అంటూ కోడలి గొంతు విని. ” ఆ. రెండు నిమిషాలలో తీసుకొస్తానమ్మా “, అని జవాబిచ్చి కాఫీ కలపడంలో నిమగ్నమయింది.
కాసేపయాక స్నేహితులని సాగనంపి లోపలకి వచ్చింది రాణి.
“ఎంత సేపయిందండీ వచ్చి? చూడనేలేదు నేను. నా ఫ్రెండ్స్ ఈ ఊళ్లోనే ఉంటారు. నన్ను చూద్దామని వచ్చారు. రోజుకి ఒకరింట్లో కలుసుకుందామని అనుకున్నామండీ. మా అందరికీ పేకాట అంటే ప్రాణం. డబ్బులు పెట్టి ఆడుతోంటే ఆ మజానే వేరు, అయినా మీకు తెలియనిది కాదుగా. ఇంకా నయమే వీళ్ల కంపెనీ దొరికింది, లేకపోతే మీతో పాటే మీ క్లబ్బు కి తీసుకెళ్ళమని అడుగుదామనుకున్నాను. సరే, ఫ్రెష్ అయి వస్తాను. ” అంటూ రూమ్ లోకి వెళ్ళిన భార్య వెనకాలే కోపంగా వెళ్ళాడు రాజు.
” ఏంటిది రాణీ ? నువ్వు చేసేదేమైనా బావుందా? ఈ పేకాటేమిటి? నీ ప్రవర్తన బావులేదు. ” అనేసరికి.
” ఇదేం తప్పు కాదు కదండీ, మీరు రోజూ చేసేదేగా. నేనేదో రాంగ్ షో చేసినట్టు అంటారేంటీ. నాకు మా ఇంట్లో రోజూ అలవాటే. డబ్బులు పెట్టి రమ్మీ ఆడడం. పైగా నాది లక్కీ హేండ్. మీకు నా సంపాదన వేణ్ణీళ్లకి చన్నీళ్ళలా ఉంటుంది. ఎలాగూ మీరు సంపాదించేది పెద్ద ఎక్కువేం కాదుగా” అంది అటుతిరిగి నవ్వుకుంటూ.
ఏం జవాబు చెప్పాలో తెలీక కుక్కినపేనులా ఉండిపోయాడు రాజు. ఇక ఆ రోజు పేకాట పాపారావు ఫోన్ల మీద ఫోన్లు చేసినా లిఫ్ట్ చెయ్యలేదు. బయటకి వెళ్ళకుండా ముసుగు తన్ని పడుకున్నాడు.
మర్నాడు, రాణి తయారయి బయటకి వెడుతూ, ” అత్తయ్యా! నేను లతా వాళ్ళింటికి వెడుతున్నాను. నాకు వంట చేయకండి. “అంటూ హేండ్ బేగ్ తగిలించుకుంది.
” రాణీ ! రాత్రి చెప్పడం మర్చిపోయాను ఈ రోజు నిన్ను ఎగ్జిబిషన్ కి తీసుకువెడదామని ఆఫీసుకి సెలవు పెట్టాను. ఇప్పుడు నువ్వు బయటకి వెడితే ఎలా?” అన్నాడు రాజు.
” అయ్యో! ఔనా! నిన్న చెప్పకపోయారా? ఈ రోజు లత పుట్టినరోజు కూడాను. చిన్న మందు పార్టీ ఎరేంజ్ చేసిందండీ. నేను వెళ్ళకపోతే చాలా బాధ పడుతుంది. ఈరోజుకి నన్ను వదిలేయండి. మరోరోజు వెడదాం. సరేనా. ” అంటూ మరోమాటకి ఎదురుచూడకుండా వెళ్లి పోయింది.
ఈ మాటతో కొత్త పేకసెట్టులా పెరపెరలాడేవాడు కాస్తా మెతకపడిపోయి ముందుకు జరగని పాత పేకలా కూలబడ్డాడు రాజు.
‘ రాణికి మందు అలవాటు కూడా ఉందా? దేవుడా? నా స్నేహితులలో నా పరువేం కాను? ఇక అందరూ మమ్మల్ని తాగుబోతు దంపతులు అని పేరు పెట్టేస్తారు. ‘ అనుకున్నాడు.
వంటింట్లో ఉన్న సావిత్రి ఈ మాటలు విని ‘ చచ్చింది గొర్రె’ అనుకుంది కొడుకుని తలచుకుంటూ.
సాయంత్రం బాగా పొద్దుపోయాక ఇంటికి చేరిన రాణికి, అనుమానంగా కాస్త దగ్గరగా వచ్చి, కుక్క లాగా వాసన పీల్చేసరికి ముక్కు కి లీలగా మందు వాసన తగిలింది రాజుకి.
అంతకు ముందు తను తాగిన మత్తు అంతా ఆ దెబ్బతో దిగిపోయింది.
సామ దాన భేధ దండోపాయాలు ప్రయోగిద్దామనుకున్నాడు కానీ, ధైర్యం చాల్లేదు. లాభం లేదు. రాణిని తన దారిలోకి తీసుకురావడానికి, కాళ్ళబేరం తప్ప తనకి వేరే దారి లేదనుకున్నాడు.
” రాణీ. ! నా అలవాట్లు ఎంత చెడ్డవో నాకు తెలుసు. ఇన్నాళ్లూ అమ్మ ఎంత బాధ పడుతున్నా పట్టించుకోలేదు. ఇప్పుడు ఇంటి కోడలు కూడా ఇలా ప్రవర్తిస్తోందంటే అమ్మ భరించలేదు. ప్లీజ్, ఆ చెడు అలవాట్లు మానుకోవా. ఇవి చేతులు కాదు కాళ్ళనుకో” అన్నాడు.
” శ్రీవారూ! ఇంకా మీరు గుర్రం దిగినట్టు లేదు. మీరు పట్టుకున్నవి నా చేతులు కాదు, కాళ్ళే. ఓ సారి చూడండి ” అంది రాణి కవ్వింతగా.
చూసేసరికి నిజమే, రాజు చేతులు రాణి పాదాలని పట్టుకుని ఉన్నాయి.
” కాళ్ళో, చేతులో, ఏవో ఒకటి నువ్వు ఆ అలవాట్లు మానేస్తా. అనేదాకా వదలను ” అన్నాడు మరింత గట్టిగా పట్టుకుంటూ.
” అలా అయితే, ఒక ఒప్పందానికి రండి. నేను మానేయాలంటే మీరూ మానేయాలి. అలా అయితేనే ఒప్పుకుంటాను. సరేనా?” అంటూ బ్లాక్ మెయిల్ కి దిగింది.
” ఇన్నాళ్ళ నుండీ ఉన్న అలవాట్లు ఒక్కసారిగా ఎలా మానేయమంటావు రాణీ ! నావల్ల అవుతుందా? నెమ్మదిగా తగ్గించుకుంటాను. నన్ను నమ్ము. నీ మీదొట్టు. ” అన్నాడు.
దారిలోకి వస్తున్నాడు గురుడు, ఇనుము వేడి మీదున్నపుడే సాగతీయాలి అనుకుంటూ,
” నా మీద ఒట్టంటే అది గట్టు మీద పెట్టినట్టే, నేనొప్ప, నేనొప్ప. దేవుడి మీద వేయండి. ” అంది రాణి.
” అలాగే, ఆ శ్రీరాముడి మీద ఒట్టు. ఆయనలాగా నేను ఒకటే మాట, ఒకటే భార్య. కొంచెం టైమివ్వు రాణీ, తప్పకుండా మారతాను” అన్నాడు.
” అలాగయితే ఒక కండిషన్. మీరు బయటి వెళ్లి పేకాట ఆడకూడదు. ఇంట్లో మనిద్దరం మాత్రమే ఆడాలి. అలాగే మందు కూడా నెలకొకసారే తీసుకోవడానికి పర్మిషన్ ఇస్తాను. అదీ మన మధ్య ఓ ‘బుల్లి జాకీ’ గాడు వచ్చేవరకే. ఆ తర్వాత పూర్తిగా మానేయాలి. ఈ ఒప్పందం మీద మీరు సంతకం పెడితేనే. నేనూ మీ దారికి వస్తాను. లేదంటే ‘ మీకు మీరే. మాకు మేమే. ఎందుకీ నసనస, రుసరుస’ అంటూ పాడుకుందాం. సరేనా, చెప్పండి ”
” అలాగే. ఇక ఈ రాజు ఈ రాణి మాటకి జీ హుజూర్ ” అనడమే అన్నాడు ఆనందంగా.
ఆరునెలల్లో ఆ ఇంట్లోకి ఎంటరవబోయే ‘ బుల్లి జాకీ’ తలుచుకుంటూ, దిండు కింద దాచుకున్న చింతకాయని మునిపంట కొరుక్కుంటూ,
‘ హమ్మయ్య నా లైఫ్ ఆటకి లైఫ్ కార్డు పడింది’. అనుకుంది రాణి. 
సమాప్తం. 
రచన: గిరిజ పీసపాటి
నాగకు, పాపాయికి ఇరవై ఒకటవ రోజున పెద్ద పురిటి స్నానం చేయించారు. పిల్ల పుట్టిన ఇరవై నాలుగవ రోజు పీసపాటి తాతయ్య మక్కువ వచ్చి మర్నాడు మంచిరోజు కనుక, భార్యని, కోడలిని, మనుమరాలిని రాముడువలస తీసుకెళ్తానని, ఇన్నాళ్ళూ నాగను తమ ఇంట కన్న బిడ్డకన్నా ఎక్కువగా చూసుకుని పురుడు పోసినందుకు డాక్టర్ గారికి, వారి భార్యలిద్దరికీ కృతజ్ఞతలు తెలిపి, బారసాలకి తప్పకుండా రమ్మని ఆహ్వానించారు.
మర్నాడు అంటే ఇరవై ఐదవ రోజున నాగను, చంటి పిల్లను రాముడువలస తీసుకుని వచ్చారు.  బారసాల ఏర్పాట్లు అన్నీ నాగ పెద్దత్తగారు, పెద మామగారు చూసుకోసాగారు. నాగ అత్తగార్ల అత్తగార్లు ఇద్దరూ వారికి సలహాలు ఇస్తూ ఏఏ వస్తువులు ఎంతెంత కావాలో చెప్ప సాగారు.
బారసాల రోజు రానే వచ్చింది. అసలే ఉమ్మడి కుటుంబం, దానికి తోడు దగ్గరి బంధువులు, పీసపాటి తాతగారి సహ నటులతో, ఊరి వాళ్ళతో పీసపాటి వారి ఇల్లు పెళ్ళి ఇల్లులా వైభవంగా ఉంది. మక్కువ నుండి డాక్టర్ గారు భార్యలిద్దరితో సహా వచ్చారు.
ఇంటి పెరటిలో తవ్వించిన మూడు గాడిపొయ్యలపై ఇంటి వంట మనిషి అప్పల నరసయ్య గారి ఆధ్వర్యంలో వంటల కార్యక్రమం జోరుగా సాగుతోంది. అప్పటికి టిఫిన్ పెట్టే సంప్రదాయం లేదు కనుక కాఫీ, హార్లిక్స్ ఒకటికి పది సార్లు అడిగినా విసుక్కోకుండా ఇస్తున్నారు.
ఒక పొయ్యి పూర్తిగా పాలు మరగబెట్టి, డికాషన్ తియ్యడానికే వదిలేసారు అప్పల నరసయ్య గారు. ఆడవాళ్ళు కూరలు తరిగి ఇస్తూ, ఆయనకు కావలసినవి అందిస్తూ బిజీగా ఉంటే, పీసపాటి తాతగారు ముహూర్తం వేళకి పూజా కార్యక్రమానికి అన్నీ అమరుతున్నాయో లేదో ఒక చెక్క కుర్చీలో కూర్చుని పర్యవేక్షిస్తున్నారు.
పెద్ద తాతయ్య మామిడి తోరణాలు కట్టించడం, భోజనాలకి అరిటాకులు తెప్పించడం, పనసకాయలు పొట్టు కొట్టించడం, అతిధులను ఆహ్వానించడం చేస్తున్నారు. పీసపాటి మామ్మ, చిట్టి మామ్మ (పెద్ద తాతయ్య భార్య) ఇద్దరూ కొత్తగా వచ్చిన మామ్మ హోదాలో పట్టు చీరలతో, నిండుగా నగలతో హుందాగా తిరుగుతున్నారు.
అవధాని గారు నాగను, పెద్ద బావను పీటల మీద కూర్చోబెట్టి దంపతుల చేత ముందు విఘ్నేశ్వర పూజ చేయించసాగారు.
బంధు మిత్రులంతా ఇంతలో గుసగుసలు ప్రారంభించారు. పీసపాటి వారి ఇంట చాలా కాలం తరువాత మరో తరానికి నాంది పలుకుతూ లక్ష్మీ దేవిలా పుట్టిన ఆడపిల్లకు ఏం పేరు పెడతారా!? అని అందరి కుతూహలం. ఆ సమయం రానే వచ్చింది.
పెద్ద బావ బియ్యం ఉన్న బంగారు పువ్వు వేయించిన వెండి పళ్ళెం చేతిలోకి తీసుకోగానే “ఏరా పెద్దాడా! పిల్లకు ఏం పేరు పెట్టాలనుకుంటున్నారు మీ భార్యాభర్తలు?” అని అడిగారు పీసపాటి తాతయ్య.
“నువ్వు ఏది చెప్తే అదే పెడతాం బాబూ!”
(బాబాయిని బాబు అంటాము మా ఇళ్ళలో. కన్న కొడుకులే అయినా పీసపాటి తాతయ్యను బాబు అని, మామ్మ ను పిన్ని అని పిలవడం అలవాటు వాళ్ళకి).
పెద్ద కొడుకు సమాధానం విన్న పీసపాటి తాతయ్య “అయితే మీ అమ్మ పేరు ‘పాపమ్మ’ కనుక పాప అని పెడదాం. ఎలాగూ నాగకు పుట్టిన సంతానానికి సుబ్రహ్మణ్యేశ్వరస్వామి పేరు పెట్టాలి. లేకపోతే పిల్లలు దక్కరు. సుబ్రహ్మణ్యేశ్వర స్వామికి పాపడు అనే పేరు కూడా ఉంది కనుక ఉభయతారకంగా ఉంటుంది” అన్నారు.
పెద్ద బావ సరేనని తలూపినా, నాగ మాత్రం మనసులో ‘ఇదేం పేరు? చిన్నపిల్లప్పుడు పరవాలేదు కానీ పిల్ల పెద్దదయ్యాక కూడా ‘పాప’ అని ఎలా పిలుస్తాం’ అనుకుంది. కానీ ఆ ఇంటి కోడలుగా అత్తగారి పేరు కనుక అభ్యంతరం చెప్పలేకపోయింది.
పీసపాటి వారి ఇంటి ఇలవేల్పు అయిన నరసింహ స్వామి పేరు, ఏడుకొండల స్వామి పేరు కలిపి పుట్టిన పిల్లకి ‘వెంకట నరస పాప’ అని నామకరణం చేసారు.
అందరూ పుట్టిన పాపాయిని, నాగని, పెద్ద బావని ఆశీర్వదించిన అనంతరం సత్యనారాయణ స్వామి వ్రతం చేయించారు అవధాని గారు. అనంతరం ప్రసాదం పంచారు.
బూర్లు, పులిహోర, ముద్ద పప్పు, ముక్కల పులుసు, స్వచ్ఛమైన నెయ్యి, కంద బచ్చలి కూర, పనసపొట్టు కూర, గారెలు, పెరుగు గారెలు, కొబ్బరి మామిడి పచ్చడి, అల్లం పచ్చడి, కొత్తావకాయ, అప్పడాలు, పేల వడియాలు, గుమ్మడి వడియాలు, ఊరు మిరపకాయలు, పెరుగు, మామిడి పళ్ళతో కమ్మని విందు భోజనం ఆరగించి గంట సేపు వేసవి తాపానికి సేద తీరారు అంతా.
సాయంత్రం మూడు అయ్యేసరికి నాగకు కొత్త నేత చీర కట్టించి, కప్పకు మొక్కించడానికి నూతి దగ్గరకు తీసుకెళ్ళారు. మూడు పుట్ట మన్ను బెడ్డలు తెచ్చి వాటిని పసుపు కుంకుమలతో పూజించిన అనంతరం నూతిలో చేదతో నీళ్ళు తోడించారు.
అప్పటి నుండి ప్రసవం అయిన స్త్రీ నూతి నీళ్ళు తోడడం, చెరువుకి వెళ్ళి నీళ్ళు తేవడం మొదలైన పనులు చెయ్యొచ్చని చెప్పడానికే ఈ ఆచారం.
నూతి నీళ్ళు తోడాక నాగ కోసం తయారు చేసిన ‘కాయపు ఉండలు’ ఇచ్చి తినగలిగినన్ని తినమన్నారు. కానీ నాగ ఒక్కటి కూడా పూర్తిగా తినలేకపోయింది. అది చాలా కారంగా, ఘాటుగా ఉంటుంది. మిరియాలు, సొంఠి, పిప్పళ్ళు వంటి వాటిని పొడి చేసి, వాటికి పాత బెల్లం కలిపి కాయాన్ని తయారు చేస్తారు.
ఇంతలో నాగ ఆడపడుచు అయిన ఏడేళ్ళ చిన్న (అసలు పేరు అన్నపూర్ణ కామేశ్వరి) వచ్చి “నాకు కావాలి అది” అని పేచీ పెడితే పెద్దవాళ్ళు నవ్వుతూ ఒక ఉండ తన చేతిలో వేసారు. తను ఆ ఉండ తినేసి ఇంకోటి ఇవ్వమని అడిగితే నాగ బిత్తరపోయి చూసింది ఆడపడుచు వైపు.
మరో రెండు ఉండలు తినేసి ఇంకో ఉండ కోసం మళ్ళీ చెయ్యి జాపిన చిన్నను పెద్దవాళ్ళు వేడి చేస్తుంది అంత తినకూడదని మందలించి “చిన్నపిల్లయినా అది తింటోంది కానీ, తినాల్సిన నువ్వు మాత్రం తినట్లేదు. ఇది తింటే వాతం కమ్మకుండా ఉంటుంది. పాలు బాగా పడతాయి. తిని తీరాల్సిందే” అనడంతో బలవంతంగా మూడు ఉండలు తింది.
తినడమైతే పౌరుషానికి తింది గాని, తరువాత మంటను తట్టుకోలేక నూతిలో నీళ్ళు తోడుకుని, చేదలోంచి దోసిట్లోకి వంపుకుంటూ గటగటా తాగేస్తున్న నాగను చూసి అంతా ఫక్కుమని నవ్వి “ఇంత సుకుమారిని ఎక్కడా చూడలేదు, పట్నం పిల్ల కదా” అంటూ మేలమాడారు.
తరువాత పట్టు చీరను ఊయలగా కట్టి పాపను ఊయలలో వేసారు. పాటలు వచ్చిన వాళ్ళు ఊయల పాటలు పాడారు. తరువాత పేరంటాళ్ళకు పసుపు రాసి, బొట్టు పెట్టి, గంధం పూసి, పన్నీరు జల్లి, తాంబూలంలో మామిడి పళ్ళు పెట్టి, నానవేసిన కొమ్ము శెనగలలో పంచదార చిలకలు చేర్చి నాగ చేత వాయినాలు ఇప్పించారు అత్తగార్లు ఇద్దరూ.
బారసాల విశేషాలు, పాపకు పెట్టిన పేరు వివరిస్తూ అమ్మమ్మకు ఉత్తరం రాసారు పీసపాటి తాతయ్య. అమ్మమ్మ కూడా ‘వియ్యపురాలి పేరు పెట్టినా, చివర వేరే ఏదైనా మంచి పేరు కలిపితే బాగుండేది కదా! మరీ ‘పాప’ అని పెట్టారేంటి’ అనుకుంది.
           ******* సశేషం *********
సమీక్ష: సి. ఉమాదేవి

పోలాప్రగడ రాజ్యలక్ష్మిగారు జగమెరిగిన రచయిత్రి. వారి సాహితీప్రస్థానంలో బహుమతులు, బిరుదులు, పురస్కారాలు అనేకం అందుకున్న రచయిత్రి. సాహితీబాటలో వారందుకున్న సన్మానాలకు
తప్పక అభినందించాలి. వీరి కథలలో అంతర్లీనంగా ప్రవహించే సామాజికాంశాలు కుటుంబసభ్యులకు బాధ్యతలను, విలువలను, బంధాలను గుర్తుచేస్తాయి. వీరి అక్షరనావలో పన్నెండు నవలలు, ఆరు కథాసంపుటాలు నిక్షిప్తం గావించబడ్డాయి. వీరి రచనలపై పి. హెచ్. డి, ఎమ్. ఫిల్ పరిశోధనలు చేసిన వారున్నారు. లోపాముద్ర బిరుదు, రమ్యకథారచయిత్రి బిరుదులు వీరందుకున్నారు. బెజవాడ గోపాలరెడ్డిగారు తిక్కవరపు సుదర్శనమ్మ అవార్డు, నాగార్జున విశ్వవిద్యాలయం నుంచి ఉన్నవ లక్ష్మీనారాయణ అవార్ఢు, తెలుగు విశ్వవిద్యాలయం నుంచి ఉత్తమ రచయిత్రిగా, మద్రాసు తెలుగు అకాడమీ సాహిత్య పురస్కారం, సుశీలా నారాయణ రెడ్డి అవార్డు, ఆంధ్రప్రదేశ్ ప్రభుత్వంనుంచి సాహిత్య పురస్కారం, మద్రాసునుండి గృహలక్ష్మి అవార్డు వీరందుకోవడం ముదావహం. రమ్యకథారచయిత్రి బిరుదును కూడా అందుకున్నారు.
ఇక వీరి కథాప్రయాణంలో మంచిమనసులు శీర్షికగా పదిహేడు కథలు ఈ కథాసంపుటంలో పొందుపరిచారు. విభిన్న కథాంశాలు మనమధ్యనే జరిగిన అనుభూతినందిస్తాయి.
కృష్ణలీలలు-బామ్మగారి బడాయి కథలో మనవడికి తన బాల్యం విశేషాలు, కృష్ణశతకం పద్యాలు, భాగవతంలో పద్యాలు చదివి వినిపిస్తుంటే మనవడు కిష్టప్ప నిద్రించేవాడు. మనవడు పెద్దవాడాయాక వారి మధ్య దూరంపెరిగింది. జీవితంలో తోడు, నీడా మనిషికి అవసరం. దంపతులు ఇద్దరు ఉన్నప్పుడు అది అదృష్టమే. కాని ఒక్కరే ఉండటం బ్రతుకు పరాధీనమవుతుంది అంటారు. చివరకు గుడిలో దేవుడికి వత్తులు చేసి, ఊరగాయలు తయారుచేసి తనకంటూ ఒక వ్యాపకాన్ని కల్పించుకోవడం ఆచరణీయమే. గోవు మహాలక్ష్మి మరో చక్కని కథ. నేటి జీవన విధానంలో
అపార్ట్మెంట్లు కార్లకేగాని ఆవులకు స్థలాన్ని ఇచ్చేందుకు ఒప్పుకోరు. ఆవు అంబా అరుపులు నిద్రాభంగం కావిస్తాయని, పైగా వాసనలు వస్తాయని చెప్పడంతో విధిలేక ఆవును కొన్నచోటనే అమ్మివేస్తాడు భర్త. ఆ సంగతి తెలిన భార్య తల్లడిల్లడం మనసును కుదుపుతుంది. గ్రామవాతావరణం పరిచయమైన వారికి కథ చదివాక అయ్యో అనిపించక మానదు. కాని నేటి నాగరిక సమాజాన్నీ వద్దనుకోలేని నిస్సహాయత మనల్ని వెంటాడుతూనే ఉంటుంది.
శ్రీరామ్మూర్తిగారిల్లు తమకనువైనదని ప్రక్కింటి వెంకటేశ్వర్లు కొనుక్కుంటాడు. మగపిల్లలు లేని ఇల్లు కొన్నందుకు నీకు మగపిల్లలు కలగరని వేంకటేశ్వర్లను భయానికి గురిచేస్తారు. అయితే శ్రీరామ్మూర్తి కూతురు,  వేంకటేశ్వర్లునుండి ఆ ఇల్లును తిరిగి కొనుక్కుని ఆ ఇంటిని కళ్యాణమంటంపంగా తీర్చిదిద్దుతుంది. చక్కని ముగింపునందించిన కథ. మతాలకతీతంగా ఒకరినొకరు ఇష్టపడిన జంట పెళ్లిచేసుకుంటారు. మనుషులూ, మనసులూ, మమతలూ పంచుకుంటేనే ఆ జంట చిరకాలం సుఖంగా మనగలుగుతారు. ఈ చక్కటి సూత్రాన్ని చెప్పిన కథే షమ్మి నవ్వింది పువ్వులై విరిసాయి.
మగపిల్లలు సరదాగా ఏడిపిస్తున్నారని నల్లపూసలు కథలో కాలేజికి నల్లపూసలు ధరించివెళ్లే అమ్మాయికి ఆ అమ్మాయికి పెళ్లయిందన్న మిషతో వచ్చిన సంబంధం తప్పిపోతుంది. అయితే స్నేహితురాలి అన్న ఆమెను పెళ్లిచేసుకోవడానికి సిద్ధపడటం కథలోని కొసమెరుపు. అందరివీ మంచిమనసులైతే  వచ్చే కష్టాల్నీ, ఇబ్బందులను ఎదుర్కోవడం ఎంతో సులువు అని చెప్పినకథ మంచిమనసులు. బాల్యంలో పెద్దలు, గురువులు పాటించేవారికి నడిచేబాట చక్కని రహదారవుతుంది. అలాంటి వ్యక్తే చంద్రం. కలెక్టరుగా ఉద్యోగంలో చేరినా చిన్ననాటి మధురస్మృతులు చక్కని జ్ఞాపకాలై అలరిస్తాయి. కాకి గూటిలో కోయిల కథ సాధారణంగా జరిగే కథే. అత్తగారు శాశమ్మ ఉనికిని సహించలేని కోడలు ఆమెను మాటలతో విసిగించడం మానదు. అయితే తన అత్తగారికి తోడుగా ఉంటుందనే ఆలోచనతో వచ్చిన జయమ్మ అనే ఇల్లాలు శాశమ్మను తన వెంటరావాలంటుంది. మంచితనానికి, స్నేహానికి విలువలు తెలిసిన వాళ్లు అంటూ జయమ్మ వెంట బయలుదేరుతుంది శాశమ్మ. కావ్యయాగంలో కాంతి హోమం, కొడుకులు-కొత్తబట్టలువంటి కథలున్న చక్కని కథాసంపుటం మంచి మనసులు  చక్కటి కథలనందించిన పోలాప్రగడ రాజ్యలక్ష్మిగారికి అభినందనలు. అభివందనాలు
