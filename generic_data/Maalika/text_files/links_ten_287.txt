పెద్దల  ఆశీర్వాదాలతో   పెళ్లి పందిరిలో  ఫెళ్లుమని  కుప్పుస్వామి,   కుప్పుసానమ్మ మెడలో తాళి కట్టేసి అమ్మయ్య నాకు కూడా పెళ్లి అయిపోయింది అని సంతోషించేశాడు. పెళ్లి అయిన నాలుగు రోజుల తరువాత  కుప్పుసానమ్మ సమేతుడై   కుప్పుస్వామి ఉద్యోగం చేసే అస్సాం లోని జోర్హాట్ కి వచ్చేశాడు.  దూరభారం వల్ల ఎవరూ తోడు రాలేదు. కుప్పుసానమ్మ సంగీతం అయితే నేర్చుకుంది కానీ, చదువు స్కూలు దాటలేదు. తెలుగు తప్ప మరో భాష రాదు.  ఇన్స్టిట్యూట్ లో మూడు  తెలుగు కుటుంబాలు ఉన్నాయి కాబట్టి   ఆవిడకి కాలక్షేపానికి లోటు లేదు. ఇతరులతో సంభాషించేటప్పుడు కుప్పుస్వామి దుబాసీ పాత్ర పోషించేవాడు.  ఇన్స్టిట్యూట్ కేంపస్ పెద్దది. ఊరికి సుమారు 7 km. దూరం లో ఉంది. కాలనీ లో కోపరేటివ్ స్టోర్స్ ఉంది. అక్కడ సౌత్ ఇండియన్ కిచెన్ కి కావల్సిన వస్తువులు కొన్ని దొరకవు. అందుకని జోర్హట్ టౌన్ కి వెళ్ళాలి. కాపురం  పెట్టిన 10 రోజుల్లో మూడు మాట్లు వెళ్ళి కావల్సిన సామాను తెచ్చుకున్నారు.  ఆనందమాయే  అలి నీలవేణీ అని పాడుకుంటూ  ఇంకో పదిరోజులు గడిపేసారు.
 
అప్పుడు ఒక ఆదివారం వచ్చింది. పాపం ఇరవై రోజులు  పైగా సినిమా చూడలేదు అనుకొని వెళదామా అని అడిగాడు కుప్పుస్వామి . నాకు హింది, అస్సామీ సినిమాలు అర్ధం కావండి అంది శ్రీమతి. కుప్పుస్వామి ఒక చిరు నవ్వు నవ్వి ‘ససురాల్’ అని హింది సినిమా మన ‘ఇల్లరికం’ అన్నమాట. నీకు అర్ధం అవుతుంది అని వివరించాడు. మద్రాస్ హోటల్ లో ఇడ్లీలు తిని, ఉదయం ఆట చూసి, మధ్యాహ్నం  హోటల్ ఈస్ట్రన్ లో భోజనం చేసి ఊరు తిరిగి, వద్దామని పెద్ద ప్రోగ్రాము తయారు చేసుకున్నారు.
 
సరే ఉదయం 9 గం. బయల్దేరి మద్రాస్ హోటల్ కి వెళ్ళి కూర్చున్నారు. నాయర్ వచ్చి వీళ్ళని  చూసి రెండు ఇడ్లీ అని అరిచాడు.  పొన్ను గారు పెళ్ళాం వాడా సారూ అని కూడా అడిగాడు. కుప్పుస్వామి నాయర్ ని కోప్పడ్డాడు. “నువ్వు తెలుగు సొల్లుంగా,  తమిళ్ చెప్పుంగా,  రెండు బోలు నా ఇల్లై” అని  . కుప్పుస్వామి చెప్పింది వాడికి అర్ధం అయిందో లేదో కుప్పుస్వామి పట్టించుకోలేదు. నాయరు ప్రొప్రైటరు కం సర్వర్.  క్లీనరు వేరే ఉన్నాడు. యెస్ మై  వైఫ్ Mrs. కుప్పుసానమ్మ కుప్పుస్వా మి అని పరిచయం చేశాడు. రొంబ పేరు సామి హిహిహి అని వెళ్ళి పోయాడు.  ఇడ్లీ పట్టుకొచ్చి ఎన్న సామీ అన్నాడు. రెండు మసాలా దోసలు చెప్పాడు కుప్పుస్వామి.  ఆపైన కొసరుగా కాఫీ తాగి బిల్ ఇవ్వబోతుంటే  నాయరు మొహమాట పడ్డాడు. మొదటి  మాటు భార్యా సమేతం గా వచ్చారు కాబట్టి  దిస్ ఇస్ మై ట్రీట్ అని కూడా అన్నాడు. ఇంకో ఊతప్పం తిననందుకు విచారించాడు కుప్పుస్వామి. అన్నీ మంచి శకునములే  హోటల్ బిల్లు మిగిలెనులే అని కూడా పాడుకున్నాడు.
 
సినిమా హాలు  కి వెళ్ళి టికెట్ కొని హాల్లో అడుగుపెట్టేరు.   వెనక వరస లో Dr. ఆరోరా సతీ సమేతుడై కూర్చున్నాడు. సినిమా కి వచ్చావా అన్నాడు. లేదు కూరగాయలు కొనుక్కుందుకు వచ్చాను అన్నాడు కుప్పుస్వామి .  హాహాహహ అన్నాడు. ఆరోరా పంజాబీ వాడు. వీరికి భాంగ్రా అంటే చాలా ఇష్టం. మాట్లాడేటప్పుడు కూడా చేతులు పైకి ఎత్తి  తిప్పేస్తాడు. ఉన్నట్టుండి కాలు గోక్కుంటాడు. మరీ ఉత్సాహం వచ్చిందంటే పక్కనున్న వాడి వీపు మీద ఫెడేల్ మని చరుస్తాడు. అందుకని ఆయనకి అందనంత  దూరంలో నుంచుని మాట్లాడుతారు తెలిసిన వాళ్ళు . పెళ్ళాం పక్కనుంటే మాత్రం చేతులు కట్టుకొని వివేకానంద ముద్ర లో నుంచుంటాడు.  ఈయన ఎక్కువగా ఏమైనా చేస్తే,  ఆవిడ ఆయన కాలు  తొక్కుతుంది. ఎల్లా వచ్చావు అన్నాడు. రిక్షా అన్నాడు  కుప్పుస్వామి. మాతోటి వచ్చుండాల్సింది. అన్నాడు. మీరు వస్తున్నట్టు నాకు తెలియదు కదా అన్నాడు కుప్పుస్వామి.    వెళ్ళేటప్పుడు  తీసుకెళ్లతాను  మా కారు లో అన్నాడు ఆరోరా . లేదు, భోజనం చేసి బయల్దేరుతాము అన్నాడు కుప్పుస్వామి. ఎక్కడ ? బ్రాడ్వే నా,  ఈస్ట్రన్  నా, మేము కూడా వస్తాము అన్నాడుఆరోరా  . శ్రీమతి ఆరోరా  ఆయన డొక్కలో తన మోచేతితో పొడిచింది. కొత్త  దంపతులు సరదాగా వెళ్ళుతుంటే పానకం లో పుడకలా మనమెందుకు అంది ఆయన చెవిలో.  హోటల్ కి ఎందుకు మా ఇంటికి వచ్చేయండి  ఆలూ పరోటాలు తినేద్దాము అని కూడా అంది కుప్పుస్వామి తో . యెస్, రైట్, వచ్చేయండి మా ఇంటికి అని ఆరోరా కూడా అన్నాడు.  తరవాత ఎప్పుడైనా అని తప్పించుకున్నాడు కుప్పుస్వామి.
 
కష్టపడి సినిమా చూసేశారు. సినిమా అయిన తరువాత  భార్యా మణి ని  అక్కడే  ఉండమని చెప్పి,  కుప్పుస్వామి 100 mts. దూరం లో ఉన్న దుకాణంలోకి వెళ్ళాడు ఏదో కొనాల్సివచ్చి. తీరా అక్కడికి వెళ్ళిన తరువాత అక్కడ  ‘టుక్లై  టీ  రీసెర్చ్ ఇన్స్టిట్యూట్’   రంగనాధం గారు కనిపించారు.  ఆయనతోటి రెండు మాటలు మాట్లాడి తిరిగి వద్దామనుకుంటే ఆయన ఆపేశాడు. ఉండు మా ఆవిడ వస్తుంది. మీ ఆవిడని పరిచయం చెయ్యవా అంటూ. నేను హాల్ దగ్గర ఉంటాను. మీరు రండి అంటే ఉండవయ్యా వస్తున్నాము.  మళ్ళీ మిమ్మలని అక్కడ ఎక్కడ వెతకాలి అంటూ మొహమాట పెట్టేశాడు. అయ్యో పాపం అక్కడ ఒంటరిగా కుప్పుసానమ్మ అని జాలిపడ్డాడు కుప్పుస్వామి కానీ రంగనాధం గారిని తప్పించుకో లేకపోయాడు.  ఆవిడ షాపింగ్ ముగించుకు వచ్చేటప్పటికి ఇంకో  పావుగంట పైనే పట్టింది. వాళ్ళని తీసుకొని హాల్ దగ్గర కొచ్చేటప్పటికి అక్కడ కుప్పుసానమ్మ కనిపించలేదు. పక్కనే ఉన్న హోటల్ ఈస్ట్రన్ కి వెళ్ళి చూశారు. అక్కడా లేదు. బహుశా ఆరోరా గారితో వెళ్లి ఉంటుందేమో అన్నాడు కుప్పుస్వామి. సరేలే మేము రెండు మూడు రోజులలో వస్తాము అని చెప్పి రంగనాధం గారు వెళ్ళిపోయారు.
 
 
వాళ్ళతో అనడం అయితే అన్నాడు కానీ అల్లా వెళుతుందా అని అనుమానం వచ్చింది. మళ్ళీ అక్కడ , చుట్టుపక్కల అంతా వెతికాడు. ఆమె కనిపించలేదు. కుప్పుస్వామి బిక్క మొహం వేసేశాడు. ఏమైందో ఏమిటో అని కంగారు పడ్డాడు. అరోరా గారితో వెళ్ళి ఉంటుందనే ఆశతో ఒక రిక్షా పట్టుకొని వాళ్ళ కాలనీ కి వచ్చాడు. తిన్నగా ఆరోరా గారింటికి వెళ్ళాడు. ఆలూ పరాటాలు  తింటున్న ఆరోరా  విషయం విని కంగారు పడ్డాడు. వెంటనే డ్రస్ మార్చుకొని కారు తీసుకొని బయల్దేరాడు. ఆయన తోటి ఆవిడ కూడా బయల్దేరింది. మెయిన్ గేటు దగ్గరకి వచ్చేటప్పటికి  ప్రణవ్ గోగై , బసంత్ కలితా కనిపించారు మోటారు సైకిల్ మీద. వాళ్ళని కూడా తీసుకొని కుప్పుసా నమ్మని వెతకటానికి  బయల్దేరారు.  జోర్హట్  బస్ స్టాండ్ నించి నాలుగు గ్రూప్ లుగా విడిపోయారు. ఆరోరా, వారి సతీమణి JB. కాలేజీ, సర్క్యూట్ హౌసు , Das &Co, బంగాల్ పుక్రి, మళ్ళీ వెనక్కి దాస్ &కొ, మద్రాస్ హోటల్, ప్రైవేట్ బస్ స్టాండ్ నించి గారాలీ  లోని అగర్వాల్ కిరాణా షాప్ కి చేరేటట్టు. ప్రణవ్ శంకర్ టాకీస్ , చౌక్ బజార్, గారాలీ జంక్షన్ , మార్వాడీ పట్టి , గారాలీ అగర్వాల్ షాపు కి, బసంత్, కుప్పుస్వామి బస్ స్టాండ్ నించి గారాలీ Jn, జ్యోతి హాలు , అక్కడ  కుప్పుస్వామి ఆగి, వెనక్కి గారాలీ అంతా అగర్వాల్ షాప్ దాకా, బసంత్ ఇంకా ముందుకు వెళ్ళి Rly. St., చుట్టుపక్కల  వీధులు తిరిగి వెనక్కి అగర్వాల్ షాప్ కి చేరేటట్టు నిర్ణయించుకున్నారు.
 
 
పాపం కుప్పుసానమ్మ,  మొగుడు 5 నిముషాల్లో వస్తానని వెళ్ళింతరువాత, హాల్ దగ్గరే నుంచుంది. మాట్నీ టైమ్ కావడంతో  జనాలు ఎక్కువవడంతో  రోడ్ దాటి అటువైపు నుంచుంది. ఇంకో 5 నిముషాల్లో అక్కడ కూడా రష్ పెరగటం తో  ఒక 20 mts. ముందుకు నడిచింది. 15 నిముషాలు అయినా కుప్పుస్వామి రాకపోవడంతో కంగారు పడింది. ఇంతలో ఒక మిలటరీ ట్రక్ అక్కడ ఆగడం తో ఇంకో 20 mts. ముందుకు నడిచింది. ఈ నడకలో పాపం తనకు తెలియకుండానే హోటల్ ఈస్ట్రన్ దాటి ఒక ఇరవై  అడుగులు ముందరకు వెళ్లింది. ఇంకో 10 నిముషాల దాకా మొగుడు రాకపోయే టప్పటికి ఏం చెయ్యాలో తోచలేదు. మొగుడుకి ఎక్కడో ఏదో అయ్యిందేమో నని  భయం వేసింది. భయం తో ఏడుపు వచ్చింది. ఎటువైపు వెళ్లాడో కూడా చూడలేదు. ఏడుపు ఆపుకుంటూ  ముందుకు నడిచింది.
 
 
ఇల్లీ టాకీస్ దగ్గర ఆగింది తెలిసిన వారెవరైనా కనిపిస్తారేమో నని. ఎవరూ కనిపించలేదు. ఉబికి వస్తున్న దుఃఖం ఆపుకోవడం కష్టం అయింది. కళ్ళమ్మట నీరు కారుతోంది.  ‘కలడందురు అన్ని  దిశలన్ కలండు కలండను వాడు కలడో లేడో’  అన్న అయోమయావస్థ లో ముందుకే నడిచింది. చూసే వాళ్ళకి ఎందుకు ఏడుస్తోందో  అర్ధం కాలేదు. కానీ ఒక ఆడకూతురు ఏదో కష్టం లో ఉందని  గ్రహించారు. ఏమైంది అని అడిగారు. భాష రాదు. ఏం చెప్పాలో,  ఎల్లా చెప్పాలో తెలియక తెలుగు లోనే మాట్లాడింది. ఎవరికి ఏమి అర్ధం కాలేదు. నడుస్తూనే ఉంది. ఇంతలో అగర్వాల్ షాపు దగ్గరకి వచ్చింది. బయట నుంచున్న అగర్వాలు గుర్తు పట్టాడు. కుప్పుస్వామి భార్య అని. ఏమైందమ్మా అంటూ షాప్ లోకి తీసుకెళ్లి కూర్చోపెట్టాడు. తెలిసిన మొహం ఒకటి కనిపించడం తోటే కుప్పుసానమ్మ ఘట్టిగా  ఏడ్చేసింది. అగర్వాల్ బలవంతం చేసి కూల్ డ్రింక్ తాగించాడు. నాల్గైదు మాట్లు అడిగిన తరువాత వచ్చిరాని  హింది లో  కుప్పుస్వామి  చల్బసా  అంది. అగర్వాల్  నిర్ఘాంత పోయాడు.  వెంటనే ఎక్కడ, ఎల్లా,ఎప్పుడు అంటూ అడిగాడు. ఒకరి భాష ఒకరికి రాదు. గుచ్చి గుచ్చి అడగడంతోనే  సినిమా హాల్ దగ్గర గిర్గయా అంది. అగర్వాల్ వెంటనే అరిచాడు కొడుకుల  నుద్దేశించి  “బజ్జూ గాడీ నికాలో, పప్పూ డాక్టర్ కో బులావో” అంటూ ఆజ్ఙలు జారీచేశాడు. తను మేకుకు తగిలించిన చొక్కా వేసుకొని తయారయిపోయాడు, కుప్పుస్వామి ఎక్కడ పడ్డాడో వెతకటానికి.
 
 
ఇంతలో ఒక తమిళ మామి షాపు లోకి వచ్చింది. అదృష్టవశాత్తు మామీ కి కొంచెం తెలుగు వచ్చు. అగర్వాల్ మామి కి సమస్య చెప్పడంతో మామి కుప్పుసానమ్మ తో మాట్లాడింది. మామికి పూర్తిగా అర్ధం కాకపోయినా సంగతి గ్రహించింది. మొగుడు గాడు ఈవిడను జ్యోతి టాకీస్ దగ్గర నుంచోపెట్టి, ఎక్కడికో వెళ్లిపోయాడు అని. అగర్వాల్ ఎవరికి ఏమి అపాయం జరగ లేదని తెలుసుకొని స్థిమిత పడ్డాడు. కుప్పుస్వామి అక్కడ వెతికి ఇంటికి వెళ్లిఉంటాడు లేకపోతే ఇక్కడే ఎక్కడో ఇంకా  వెతుకుతూ ఉంటాడు  అని అనుకున్నారు. బజ్జు నీ  కుప్పుసానమ్మ ని కారులో ఇంటి దగ్గర దింపమని, పంపించాడు. బజ్జూ కుప్పుసానమ్మ ని ఇన్స్టిట్యూట్ కాలనీ లో వాళ్ళ ఇంటి దగ్గర దింపేసి వచ్చిన ఒక అరగంటకి ప్రణవ్ వారి వెనక్కాలే ఆరోరా దంపతులు అగర్వాల్ షాపు కి వచ్చారు. విషయం తెలుసుకొని  వాళ్ళు వెంటనే కాలనీకి బయల్దేరారు,  బసంత్, కుప్పుస్వామి రాగానే పంపింఛమని చెప్పి.
 
 
అక్కడ కుప్పుసానమ్మ  ఇంటిదగ్గర దిగిన తరువాత కానీ గుర్తుకు రాలేదు, ఇంటి తాళాలు లేవని. కారులోంచి ఈవిడ దిగగానే  పక్కింటి బెంగాలీ మౌసి అడిగింది కుప్పుస్వామి ఏడి అని.  రైల్ క్రాసింగ్  దగ్గర సినిమా హాలు దగ్గర ఈవిడని వదిలి కుప్పుస్వామి ఎక్కడికో వెళ్ళాడు అని బజ్జు చెప్పి వెళ్ళి పోయాడు. ‘లావొక్కింతయు లేదు ధైర్యంబు విలోలంబాయె ప్రాణంబుల్ ఠావుల్ దప్పెను’  అన్న విధంగా   కుప్పుసానమ్మకి   ఏడుపు ముంచుకు వచ్చింది.  మౌసి కి అర్ధం కాలేదు కానీ కుప్పుసానమ్మని ఇంట్లో కూర్చోబెట్టి  ఓదారుస్తూ,   మొగుడికి వార్త చెప్పేసింది, కుప్పుసానమ్మని రైల్వే క్రాసింగ్ దగ్గర వదిలేసి కుప్పుస్వామి  వెళ్లిపోయాడు  అని. మౌసి మొగుడు ఆ వార్త పక్కింటి ఆయనకి, ఎదురింటి ఆవిడకి చెప్పేశాడు. యధాశక్తి వాళ్ళు కూడా ఆ కబురు ఇంకొంత మందికి చేరవేశారు , ‘’’కుప్పుస్వామి రైల్వే స్టేషన్ లో పెళ్ళాం ని వదిలేశాడు పుట్టింటికి వెళ్లిపొమ్మని’’ అని.  పెదవి దాటితే ఫృధివి దాటుతుందన్నట్టు వార్త శర వేగంతో విస్తరించింది వీధి వీధికి రూపాంతరం చెందుతూ.
 
 
‘అల వైకుంఠ పురంబు లో నగరిలో ఆ మూల సౌధమ్ము లో’   ఆఫీసులో తన చాంబరు లో కూచున్న ఇన్స్టిట్యూట్ డైరక్టరు  Dr. మురుగేశన్ కి  ఆ వార్త  ‘‘కట్నం ఇవ్వలేదని పెళ్లాన్ని కుప్పుస్వామి  టికెట్ కూడా కొనకుండా రైలు లో కూచోపెట్టి ఇంటికి బెజవాడ  వెళ్ళి పొమ్మన్నాడు.  కిరాణా కొట్టు అగర్వాలు కొడుకు, ఏడుస్తున్న కుప్పుసానమ్మను చూసి జాలిపడి కాలనీకి తీసుకొచ్చాడు’’ అని చేరింది. అంతే   ‘నాగేంద్రము పాహి పాహి అనగ యాలించి సరంభియై’  లేచాడు కుర్చీ లోంచి బాసు.  ‘సిరికిం జెప్పడు శంఖ చక్ర యుగమున్ చేదోయి సంధింపడు’   అన్నట్టుగానే  టీ లో నంచుకొని తింటున్న బిస్కట్ ఒకటి సగం నోట్లోనూ సగం బయట ఉండగా, మూతి తుడుచుకుందుకు ఉపయోగించిన టవలు భుజం మీద ఉండగా, సంతకం పెట్టటానికి తీసిన మూతలేని పెన్ను ఒక చేతిలో ఉండగా, బయల్దేరాడు.  ఆది వారమైనా, ఇంట్లో కూర్చోనివ్వడు అంటూ ఏడుస్తూ ఆఫీసు కొచ్చిన ఆయన PA, AO, Ac.O, వారి వారి PA లు, ఆయన వెనుక  ‘తన వెంటన్ సిరి, లచ్చి  వెంటన్ అవరోధాతవ్రాతమున్’ అన్నట్టుగా  వెంటపడ్డారు.  బాసు గారికి   ఇంత వెన్న పూసి తరిద్దామనుకొని వచ్చిన కొంతమంది సైంటిస్టు లు,           ‘తను వేంచేయు పధమ్ము పేర్కొనడు, అనాధ స్త్రీ జనాలాపముల్ వినెనో, మృచ్చులు   మృచ్చలించెరో  ఖలల్వేద ప్రపంచంబులన్’  అనుకుంటూ   అనుసరించారు.  ఆదివారమైనా లాబ్ లో నుంచుని పని  చేసుకుంటున్న బుద్ధిమంతులు,  లైబ్రరీ లో కూర్చుని జ్ఙాన సముపార్జన చేస్తున్న ముముక్షువులు,  ‘తాటకాంచనములతో భుజనట ద్ధమ్మిల్ల బంధమ్ముతో’  అన్నట్టు  భుజం మీద తువ్వాలు తో,నోట్లో బిస్కెట్ తో, చేతిలో పెన్ను తో,    జాగింగ్ లాంటి  నడక తో, నడక  లాంటి పరుగుతో  వెళ్ళుతున్న బాసుగారిని చూసి  వెంట పడ్డారు.   ‘చక్రాయుధుండేడి  చూపుడని ధిక్కారించిరో  దుర్జనుల్’     ఎవడికి మూడిందో చూద్దాం  అనుకుంటూ.  ఆ వెంట పడ్డవారిలో  ఇన్స్టిట్యూట్  No.2  Dr. సొశోంకో భొట్టోచార్యో కూడా ఉన్నారు. ఆయనకి కానీ ఆ గుంపులోని చాలా మందికి కానీ  ఏమైందో తెలియదు. ఈయన  బాస్ ని అడిగెదనని వడివడిగా అడుగులు వేసి అడిగిన నుడువడేమో  నని తడబడి వెనకడుగేసి,  మందిలో వస్తున్న PA ని అడిగాడు. వారు వివరించిన తరువాత  ఔరా ఔరౌరా అంటూ బాస్ గారి పక్కకు చేరారు.
 
 
ఈ మంది మార్బలం తో ఇన్స్టిట్యూట్ గేటు దాటి కాలనీ లోకి అడుగు పెట్టారు బాస్ గారు.  ఆగి PA ని పిలిచి కుప్పుస్వామి ఇల్లెక్కడా అని అడిగి PA దారి చూపుతుంటే అనుసరించారు. కాలనీ రహదారుల పక్కన గుంపులు గుంపులుగా చర్చించుకుంటున్న వారంతా కూడా వీరివెంట పడ్డారు. బాసు గారు  కుప్పుస్వామి ఇంటికి చేరేటప్పటికి అక్కడ ఉన్న 5,6, గుంపులు కూడా వీరితో చేరి పోయారు. అంతా కలసి సుమారు ఒక 75 మంది వైకుంఠ పురంబునన్ గల్గు నాబాల గోపాలమున్  అక్కడకి వచ్చేశారు.
 
 
అక్కడికి చేరిన బాసు గారు గొంతు సవరించుకొని  “సహించ ఇంత అన్యాయంబు నా  రాజ్యమందు సహించ” అని గంభీరంగా అనేటప్పటికి ఆయన నోట్లో ఉన్న బిస్కెట్ సగం నోట్లోకి సగం కిందకు పడింది. చేతిలో పెన్ను PA చేతిలో పెట్టి భుజం మీద తువ్వాలుతో మూతి తుడుచుకొని “రూల్సు ఒప్పుకుంటే డిస్మిస్ కోకపోతే సస్పెండు చేసేస్తా” అని ఆగ్రహం గానూ. గంభీరంగానూ , ఉత్సాహంగానూ అనేశాడు. ఇంతలో  మోసి  కుప్పుసానమ్మను పట్టుకుని తీసుకొచ్చింది బయటకు ఇంట్లోంచి. ఇంతమందిని చూడగానే ఆపుకున్న ఏడుపు మళ్ళీ పెల్లుబికింది కుప్పుసానమ్మకి.  చినుకుగా రాలి, సెలయేరు గా పారి, నదిగా ప్రవహించే ఆ కన్నీటి సాగరం చూడగానే బాసు గారు చలించిపోయాడు. శోకా తప్త హృదయంతో , బాధా దగ్ధ గద్గదిక గొంతుతో అడిగాడు “ఏమైందమ్మా ఏమైంది’’ అని. షరా మామూలే అయింది. కుప్పుసానమ్మ తెలుగులో చెప్పడం ఆవిడ చెప్పింది ఎవరికి అర్ధం కాకపోవడం. ఏం చెయ్యాలో తోచక కుప్పుస్వామి ఇంటికి వేళ్లాడుతున్న తాళం చూసి “తోడ్ దో” అని గర్జించాడు  బాసు గారు.    అంతే PA గారు ఒక రాయి తీసుకొని దానిమీద ఒకటుచ్చుకున్నాడు.  ఒక్క దెబ్బకే విరిగి కింద పడింది. తలుపు తీసి ఇంట్లోకి అడుగు పెట్టేడు బాసు. ఆయన వెనకాలే  No. 2, PA, AO లు కూడా గృహములోకి వెళ్లారు. కుప్పుసానమ్మ ను తీసుకొని  మోసి కూడా వచ్చింది ఇంట్లోకి. మిగతా ఆబాల గోపాలం ఉత్కంఠ గా చూస్తున్నారు బయట నుంచి.
 
 
శాస్త్రి గారినో , రావు గారినో పిలిపించండి అన్నారు బాసు. ఇద్దరూ ఇంట్లో లేరండి జవాబు ఇచ్చాడు మోసి భర్త. మూర్తి శలవు మీద ఉన్నాడు కదా అన్నాడు బాసు. అవును అన్నాడు పి‌ఏ. ఇంతలో గుమ్మం ముందు కారు ఆగింది. ఆరోరా గారు సతీసమేతుడై కారు దిగారు. లోపలికి వచ్చి  బాసు గారి కి కధాక్రమము వివరించాడు. బయట కారులోంచి దిగిన  ప్రణవ్ అందరికీ విషయం వివరించడం తో బాల గోపాలా లందరూ ఇంకో వార్త వెతకటానికి వెళ్ళిపోయారు. ఇంతలో మోటారు సైకిలు ఆగింది.   కుప్పుస్వామి ని చూసి కుప్పుసానమ్మ ముందుకు పరిగెత్తి కుప్పుస్వామి ని గట్టిగా పట్టుకుంది.
 
 
బాసు గారు ఉదారంగా “సారీ కుప్పుస్వామి,  నేను కూడా తప్పుగా అనుకున్నాను. Enjoy.”  అని    చెప్పి  వెళ్లిపోయాడు.
ఆచార్య అనుమాండ్ల భూమయ్య ( వైస్ ఛాన్సలర్, పొట్టిశ్రీరాములు తెలుగు విశ్వవిద్యాలయం)
 
దేవి! నీ పాదరజమింత తీసి, నా
నుదుట తిలకముగ దిద్దగా తోచె కవిత
యను మరాళమొకటి ..న్ ఈ వదన విశాల
గగన మందున తెల్ల రెక్కలను విప్పి
 
దేవి! నేడు నీదు దివ్యమౌశ్రీపాద
ములను నాయెడందమోపినంత
కవిత  జాలువారి కడిగె నీ పాదాలు
నిట్లు కుదిరె బంధమిద్దరికిని
 
దేవి! నీ దరహాస చంద్రికలు కురిసి
తడిసి ఎంత మెత్తగ నయ్యె ధరణి యెల్ల
పుణికి లేగ చేపిన ఆవు పొదుగువోలె
పూవులెన్నైన కురియు నీపూజకొరకు
 
దేవకార్య మదెట్టిదో తీర్చుకొరకు
అవతరించితి వీవు చిదగ్నికుండ
మందుదేవి! ఆసత్కార్యమందు నన్నొ
కందుకైనను వాడుకొందువటవె!
 
సున్నితపు పద్య మెదలోన సుళ్లు తిరిగి
తడిసి ముద్దనై రాగాల తమలపాకు
తీగనైతి, మొదటి ఆకు దేవి! ఇదియె
నీకు నైవేద్యమైనది నేటి కిట్లు..
 
 
( ‘వేయినదుల వెలుగు’ – కావ్యం నుండి)
 
హృదయం నిండా
పూలగుత్తులు
పరిమళాలు తుపాన్లు
తీరాచూస్తే నానీలు.
మా ఊరు
ఒక బృందావనం
తుపాను వచ్చిందా
కడగండ్ల గానం
మనిషికేమో
కోరికల కుప్ప
దేవుడికి మిగిలేది
కొబ్బరిచిప్ప.
మాటల పదును
తూటాల కెక్కడ
అందుకె గుండె
ముక్కలు… ముక్కలు
వెర్రోడా!
చెట్టును అమ్ముకున్నావా?
నమ్ముకోవాలిగాని
రేపటి ప్రాణమిదే!
పూలగుత్తులు (నానీలు) కవితామాలిక నుండి)


 రచన: ఎ.జె. సావిత్రీమౌళి
అభివ్యక్తీకరణ కాంక్ష మానవుని సహజ ప్రవృత్తి.  మానవుడు తన హృదయంలోని భావాలు, సుఖ దుఃఖాలు  మొదలయిన జీవితపు వివిధ చిత్రాలను అభివ్యక్తంచేసి, ప్రపంచ అనుగ్రహాన్ని అభిలషిస్తాడు.  తద్వారా ధన్యులౌతారు.  ఈ భావన సనాతనమైనది.
అన్య భాషలలో వలెనే ఆధునిక హిందీ సాహిత్యంలో కూడా కమనీయమైన కల్పనలతో కావ్యాలందించిన మహానుభావులు అసంఖ్యాకులు.  వారిలో శ్రీమతి మహాదేవి వర్మ హిందీ కావ్యాకాశపు మహోజ్వల తారికగా పరిగణింపబడెదరు.  ఆమెనెరుగనివారు హిందీ సాహిత్యమందేకాక, అన్య భాషాకోవిదులలో కూడా లేరు.  ఆమె చింతనశీలి.  విదగ్ధత పూర్ణమైన భావుక మహిళారత్నం.
భావ కవితా జగత్తులో అధికమైన అనుభూతి, ప్రభావోత్పాదకమైన అభివ్యంజనా శక్తి ఈమెలో దృగ్గోచరమౌతవి.
ఈమె ఫరూఖాబాదులో 1907 సం. లో శ్రీమంతుల కుటుంబంలో జన్మించారు.  తల్లి శ్రీమతి హేమరాణీదేవి.  తండ్రి శ్రీ గోవింద ప్రసాద్ వర్మ.  తన 11 వ ఏటనే ఈమె వివాహం డా. స్వరూప నారాయణ వర్మతో జరిగినది.  వివాహమనెడి పరిమితమైన పరిధిలో పరిభ్రమించడం ఈమెకు సుతరామూ ఇష్టము లేదు.  సాహిత్య సేవ చేయటమే ఈమె ముఖ్య అభీష్టము.
ఉదాత్తమైన సాహితీ సేవకై ఈమె తన జీవితాన్ని అంకితం చేశారు.  ప్రయాగలోని క్రస్టవేట్ గరల్స్ కాలేజీలో బి.ఎ. ఫిలాసఫీతోనూ, సంస్కృతంలో యమ్.ఎ. చదివి, అచటనే మహిళా విద్యాపీఠంలో కాలేజీ ప్రిన్సిపాల్ గా నియమితురాలయినారు.  బాల్యంనుండి అత్యంత సూక్ష్మ బుధ్ధి మరియు గంభీరమయిన మనఃప్రవృత్తిగల స్త్రీ ఈమె.
సాహిత్యకార్ అను సంస్ధ స్ధాపించి, తద్వారా అనేకమంది రచయితలకూ, కవులకూ, సన్మాన, సత్కారాలు జరిపించిన మహిళ ఈమె.  నిజమైన కళాకారులను ప్రభుత్వంగాని, ప్రజలుగాని త్వరగా గుర్తించలేరు.  గుర్తించే రోజుకు ఆ కళాకారుడు భువినుండి దివికేగటం జరుగుతుంది.  అట్టి కళాకారులు శ్రీమంతుల కుటుంబంలో జన్మించక పోయినచో, ఆ జన్మమూ నిత్య దరిద్రులుగానే గడుపుతారు.  తమ కళలకు కాంతులను దిద్దనోచుకోలేరు.  అట్టి కళాకారులకు సమయానికి కాస్త అన్నం పెట్టి, వ్రాయడానికి ఒక కలం, కాగితాలు అందించి, వారి కళకి జీవంపోసే సంస్ధయే ఈ సాహిత్యకార్.  నిజంగా కళాకారులకు మహాదేవి పెన్నిధవంటిది.
మాధుర్యం, కోమలత్వం మరియు వ్యధ ఆమె హృదయాంతరాలలోని నిధులని చెప్పవచ్చుని.  వేదన ఈమెకు  చిరంతనమైన సఖి.  వ్యధలేకుండా ఈమె బ్రతుకజాలదు.  ఆ వేదనలోనే తన ప్రియుని (భగవంతుని) అన్వేషిస్తుంది.  ఆ పరబ్రహ్మ ప్రత్యక్షమైనా సరే ఆయనలోని వేదననే వెతకాలని అంటుంది.  ఈమె హృదయం అన్ని వేళలా భావాన్వేషణలో అత్యంత వ్యాకులత చెందుతూ వుంటుంది.
“…. ఇన్ లలచాయీ పలకోం పర్ పహరా,
జబ్ ధా వ్రీడాకా సామ్రాజ్య ముఝే
దే డాలా వున్ చితవన్ నే పీడాకా…….”
కవయిత్రికి ప్రియతముడు దర్శనమిచ్చినప్పుడు,  “ఆశతో నిండిన కనురెప్పలపై లజ్జ పహరా యిస్తూండటంవలన, కనురెప్పలు పైకెత్తి, కళ్ళారా ఆయనని చూడలేకపోయినా, చరణ సౌందర్య సందర్శనం నన్ను వేదనా సామ్రాజ్యానికి పట్టమహిషిగా చేసింది” ….అంటుంది.
మహాదేవి తనలో తనను, భౌతిక జగత్తును దర్శించుకుంటుంది.  అండ, పిండ, బ్రహ్మాండ, పిపీలికాది పర్యంతం ప్యాప్తమై, అనంతమైన ప్రకృతి సౌందర్యంలో వాసితమయ్యే నిరాకార స్వరూపుడైన ఈశ్వరోపాసకురాలు ఈమె.
జీవితపు గంభీర దార్శనిక తత్వాలు అంతర్నిహితాలై ఈమె కవిత్వాల్లో మనకి గోచరిస్తాయి.  జీవితం ఎపుడూ సమంగా వుండక, వైషమ్యాలతో అది మునిగి తేలుతూ వుంటుంది.  అందుకే ఈమె భగవంతుణ్ణి యిలా ప్రార్ధిస్తుంది.  “ …జీవితంలో శాశ్వతంగా అసంతృప్తి వుండితీరాలి.  దఃఖంలోనే సుఖం అంతర్నిహితమైవుంది.  నిరాశనుండియే ఆశాకిరణాలు వుదయిస్తూ వుంటవి …”అని.
కవయిత్రి  నీరజా , సాంధ్యాగీత్   అను ప్రారంభిక కావ్యాల్లో సుఖ దుఃఖాలు సమానంగా అభివ్యంజితమైనాయి.  నీహార్ ,   రశ్మి  అనే కావ్యాల్లో ఈమె నిరాశ, నిస్పృహలతో ఆభీభూతమైన హృదయపు దయార్ద రూపం గోచరిస్తుంది.   దీపశిఖ  కావ్యంలో ప్రణయ సంక్షోభితం దృష్టిగతమవుతుంది.  ఈమె గీతి కావ్యాల్లో మాధుర్య, సంగీతాల సమన్వయం కనబడుతుంది.  ఈమె కవితలు వాస్తవికతకి దూరంగా వుంటవి.  భౌతికంనుండి అభౌతికంవైపు ఈమె రచన పురోగమించింది.

ఈమె భావ తన్మయత, కాల్పనిక రమ్యత, సూక్ష్మభావజన్య మాదకత్వం ఎంతో తీవ్రమైనవి
“మధుర మధుర మేరే దీపక్ జల్
యుగ యుగ ప్రతి దిన్ ప్రతి క్షణ్ ప్రతి పల్”  …. అంటూ  ఓ మధురమూర్తియైన నా హృదయదీపికా!  నీవు ఎల్లప్పడూ, యుగ యుగాల తరబడీ ప్రియతముని ఆగమన పధాన్ని ఆలోకితమొనర్చుము అంటారు ఈమె.
ఈమె కొన్ని గద్య రచనలు కూడా చేశారు.   శృంఖిలాకే కడియా  ,  అతీత్ కే చలచిత్ర్   అందులో ముఖ్యమైనవి.  వీటిలో ఈమె చెడులో దాగిన మంచికోసం తరచి చూచింది.  ఈమె కావ్య కళా ఖండికలు సాహిత్య విభూతి అజరామరాలు.
ఈమె ప్రముఖ రచనలు  నీహార్ ,  రశ్మి ,  నీరజా ,  సాంధ్యాగీత్ మరియు  దీపశిఖ,  ముఖ్యమైనవి.  పైన చెప్పబడిన మొదటి నాలుగు గ్రంధాలలోని 185 గేయాలను స్వీకరించి  యామా   అను గ్రంధం 1939 సం. లో రూపొందించబడింది – ప్రచురించటం జరిగింది.  ఈ గ్రంధానికి 1982 సం. లో జ్ఞానపీఠ్ అవార్డు లభించింది.  1956 సం. లో భారత ప్రభుత్వం శీమతి వర్మగార్కి  పద్మ భూషణ  బిరుదునిచ్చి సత్కరించింది.  ఈమె తన రచనలకు లభించిన పారితోషికాన్ని రచయితల, కవుల శ్రేయస్సుకోసం ఖర్చు చేసేది.  1987 సం. సెప్టెంబరు 11 వ తేదీన ఈ కరుణామూర్తి కన్ను మూసింది.
ఆమె ఓ కవితా సరితా
ఆత్మవేదనా జ్వలితా .. కాదు..కాదు
మహాదేవి వర్మ ఒక యోగిని.  హిందీ సాహితీ కుసుమదీపిక.  నారీ లోకానికే మహోజ్వల తారిక.
వై. శ్రీరాములు
ఏదైనా కానీ, ఏమైనా కానీ మరణం దాకా ప్రేమించడమే జీవితానికి అర్ధం
ప్రేమ తోడుంటే తుఫానులైనా లోకం ఏమనుకున్నా ప్రేమే, ప్రేమే పరమార్ధం.
ప్రేమించడమంటే అంత సులభం కాదు! నిన్ను నువ్వు అర్పించుకోనిదే అది అర్ధం కాదు
ప్రతి క్షణం హృదయాన్ని వెలిగించే వుండాలి ! వేరే ఆలోచనకు తావే లేదు.
అటు అలజడి, ఇటు అలజడి
ఎటు అడిగిడితే అటు గుండె సడి
తణువు అణువణువు భావాల పూల పుప్పొడి
మనువులో వెన్నెల నిప్పుల అనుభవాల వేడి
హృదయంలో మల్లెల మాటల సువాసనల తడి.
మంచివారు ఎప్పుడూ ఇలాగే వుంటారేమో!
పూలలో పరిమళాలై దాగివుంటారేమో!
దేశమంతా గుండెతడి కోల్పోతున్న ఎడారి
హృదయదాహంతో సాగుతున్న నేనో బాటసారి
నీవు నాకోసమే పొంగిపొర్లే గోదావరి.
నమ్మకం ఒకరోజు అపనమ్మకం అవుతుందేమో
నిమ్మలించడానికి హృదయాన్ని కాస్త సిద్ధం చేసుకుంటా!
గుండెలయ నాకు  చెప్పకనే తప్పుతుందేమో జాగ్రత్తగా మెలకువనై వుంటా!
ప్రేమించడం అంత సులభంకాదని  తెలుసు.
అందుకే కన్నుల్లో కన్నీటిని జీవితాంతం నిలువ వుంచుకుంటా!
కవిత్వ రహస్యం తెలిసిన వారికే ప్రేమించడం చేతనవుతుందని తెలిసి
నీకోసం జీవితకాలం ఎదురుచూస్తుంటా!
ఉదయం సాయంత్రం కాలం ఊపే ఊయల
ప్రేమ నిండిన హృదయం తరగని చెరగని
ధూప దీప నైవేద్యం అందుకునే కోవెల
తెల్లవారకనే మీకోసం కవితా గానం చేస్తుంది ఈ కోయిల.
పొద్దుపై వెలుగు కవిత లిఖిస్తూ సూర్యుడు
చీకటిపై వెన్నెల కథ రచిస్తూ చంద్రుడు
పగలూ రేయి జీవితాన్ని రచిస్తూ మీ కవి మిత్రుడు 
మేల్ అబార్షన్ – పురుషుడికి తండ్రి అవ్వాలా వద్దా అని నిర్ణయించుకునే అధికారం..!!
మనసు ప్రశాంతంగా ఉన్నప్పుడు  దీని గురించి ఆలోచించండి. ఒక స్త్రీ,  తనకు ఇష్టము లేక పోయినా గర్భాన్ని ధరించవలసి వచ్చింది. బహుశా ఆమె ఇప్పుడే పిల్లలు వద్దు అని అనుకొని ఉండొచ్చు. దానికి ఆమె కారణాలు ఆమెకుండొచ్చు. దురదృష్టవశాత్తూ ..ఆమె ఆ గర్భాన్ని తొమ్మిది నెలలు మోసి, బిడ్డకు జన్మ నివ్వడం తప్ప వేరే మార్గం లేదనుకుందాం. మరొక  సందర్భాన్ని తీసుకుంటే, స్త్రీ ఒక బిడ్డకు జన్మనివ్వాలని  నిర్ణయించుకున్నా .. తన వారు  దాని అంగీకరించట్లేదు. వారు భర్తైనా కావచ్చు మరెవరైనా కావచ్చు, ఆమె ఖచ్చితంగా అబార్షను చేయించుకోవలసిందే. ఆమెకు మరో మార్గం లేదు. ఈ విధంగా, స్త్రీలకు తన గర్భం మీద ఎటువంటి నిర్ణయాధికారం లేకపోవడాన్ని సమాజము  స్త్రీ-పురుషుల మధ్య సమానత్వానికి చిహ్నంగా వర్ణిస్తే, ఆ సమాజములో స్త్రీల  స్థానం ఏమిటి? ప్రస్తుతం సమాజములో పురుషుడి స్థానం ఏమిటో అదే అవుతుంది. 
ఒకమ్మాయి, అబ్బాయి కలిసి తిరిగారు. కలిసి సుఖపడ్డారు. దాని ఫలితంగా అమ్మాయి గర్భవతి అయింది. తనతో తిరిగిన అబ్బాయికి విషయం చెప్పింది. కానీ ఆ అబ్బాయికి అప్పుడే తండ్రి అవడం ఇష్టం లేదు. అసలు ఆమెకు పుట్టే పిల్లాడికి తండ్రిగా ఉండడం  అసలే ఇష్టం లేదు. అందుకే అబార్షన్ చేయించుకోమన్నాడు. అమ్మాయి మాత్రం అబార్షనుకు ససేమిరా అంది. అప్పుడు ఆ అబ్బాయి, నువ్వే కనుక బిడ్డను కంటే .. ఆ బిడ్డకు  తండ్రిని నేను కాదు పొమ్మన్నాడు. ఇలాంటివి మనం ఎన్నో చదివుంటాం. ఎన్నో సినిమాలలో చూసుంటాం. నిజజీవితములో కూడా  కొంత మందికి ఇలాంటి వ్యక్తులు తారస పడి ఉండవచ్చు. ఇక్కడ అందరూ అబ్బాయిదే తప్పంటారు. అతన్ని మోసగాడిగా, హీనుడిగా చిత్రీకరిస్తారు.
ఇప్పుడు ఇదే సంఘటనను కొంచెం మార్చి చూద్దాం.  అమ్మాయికి ఆ గర్భం ఇష్టం లేదు. అబార్షన్ చేయించుకోవాలనుకుంది. అబ్బాయికి మాత్రం అబార్షన్ ఇష్టం లేదు. ఆమె కడుపులో పెరుగుతున్నది తన వంశాంకురం  కాబట్టి అబార్షను చేయించుకోవడానికి వీలు లేదు అని ఆ అబ్బాయి కోరాడు. కానీ, ఆ అమ్మాయి అబార్షను చేయించుకోవడానికే మొగ్గు చూపింది. ఇక్కడ తప్పెవరిది? ఖచ్చింగా ఆ అమ్మాయిది మాత్రం కాదు. కనీసం చట్టపరంగా లేదా ప్రస్తుతం ఉన్న స్త్రీవాదుల భావజాల పరంగా. ఎందుకంటే, ఒక స్త్రీకి ఆమె శరీరం మీద పూర్తి హక్కులున్నాయి.  ఆమె శరీరానికి సంభందించిన గర్భం పై ఎటువంటి నిర్ణయమైనా తీసుకునే హక్కు కేవలం ఆమెకు మాత్రమే ఉంది కాబట్టి.
పై రెండు సందర్భాలలో మనం గ్రహించ గలిగేది ఏమిటంటే, బిడ్డకు జన్మనివ్వడం లేదా ఇవ్వకపోవడం కేవలం స్త్రీకి మాత్రమే సంబందించిన విషయం.   మగవారి భావాలకు కానీ, వారి  అభిప్రాయాలకు కానీ విలువుండదు. హక్కులన్నీ ఆడవారివి, భాద్యతలు మగాడివి. ఒక సారి ఆ అమ్మాయి బిడ్డకు జన్మనిచ్చిన తరువాత, అతనికి ఇష్టమున్నా లేక పోయినా అతను తండ్రిగా ఆ బిడ్డ బాధ్యతలు స్వీకరించాలి. ఆ బిడ్డకు సంబందించిన అవసరాలను తీర్చాలి. అవి సామాజికమైనవి కావచ్చు, ఆర్థికమైనవి కావచ్చు. లేదా, మోసగాడనే అపవాదుతో పాటు, శిక్షను కూడా ఎదుర్కోవాల్సి రావచ్చు. మగవారికి సంతానాన్ని పొందడం విషయములో ఎలాంటి హక్కులు ఉండవు. తన ఇష్టాయిష్టాలతో ప్రమేయం లేకుండా పుట్టిన బిడ్డ తరపున భాద్యతలు మాత్రం ఉంటాయి. దీన్నే మన స్త్రీవాదులు సమానత్వం అని ముద్దుగా పిలుచుకుంటుంటారు. 
ఇక్కడ మనం గమనించాల్సిన విషయం ఏమిటంటే, ఒకరి హక్కులు మరొకరి హక్కులకు భంగకరం కాకుండదు. మరి ఏమి చేయాలి. స్త్రీల హక్కులను గౌరవిస్తూనే, మగవారు తమ హక్కులను సాధించుకోవడం ఎలా? 
 మేల్ అబార్షన్:   స్త్రీ-పురుషులిరువురికీ బిడ్డను కనడం ఇష్టం లేదనుకోండి. అప్పుడు ఎటువంటి సమస్యా ఉండదు. స్త్రీ అబార్షను చేయించుకుంటే సరిపోతుంది. లేదా, స్త్రీ – పురుషులిరువురికీ బిడ్డను కనడం ఇష్టమే అనుకోండి, అప్పుడు కూడా ఎటువంటి సమస్యా లేదు. హాయిగా స్త్రీ బిడ్డను కనవచ్చు.ఒక వేళ, స్త్రీకి గర్భం ఇష్టం లేదు అనుకోండి, ఆమె తన హక్కులకు ఎటువంటి భంగమూ కలగకుండా అబార్షను చేసుకోవచ్చు. పురుషుడి నిర్ణయముతో సంబందము లేకుండా. (ఈ సందర్భములో పురుషుడు ఏమి చేయాలి అనేది, ఈ వ్యాసం పరిధిలో లేదు).
ఒకవేళ స్త్రీకి బిడ్డకు జన్మనివ్వడం ఇష్టమై, పురుషుడికి ఇష్టం లేకపోతే మాత్రం, ఆ స్త్రీ అబార్షనన్నా చేయించుకోవాలి లేదా ఆ పుట్టబోయే బిడ్డ విషయములో పురుషుడికి ఎటువంటి బాధ్యతా లేకుండా ఉండాలి. అంటే, ఆ పురుషుడు ఆ పుట్టబోయే బిడ్డకి తండ్రి కాదు. ఆ బిడ్డకు కేవలం తల్లి మాత్రమే ఉంటుంది. ఇది విచిత్రంగా అనిపించవచ్చు. బిడ్డ పుట్టిన తరువాత తల్లి తండ్రి లేకుండా ఎలా ఉంటారు, అనే  సందేహం రావచ్చు. తండ్రి ఉన్నా, అతను తండ్రిగా ఎటువంటి బాధ్యతలు తీసుకోనక్కర్లేదు.  ఎందుకంటే,  ఒక స్త్రీకి తను తల్లి అవ్వాళా లేదా అని పురుషుడితో సంబంధము లేకుండా నిర్ణయం తీసుకునే హక్కు ఉన్నప్పుడు, పురుషుడికి మాత్రం  తాను తండ్రి అవ్వాలా వద్దా అని నిర్ణయించుకునే హక్కు ఎందుకు ఉండకూడదు? ఖచ్చితంగా ఉండి తీరాలి. ఈ విధంగా పురుషుడికి తాను తండ్రి అవ్వాలా లేదా అని నిర్ణయించుకునే హక్కు కల్పించడమే  మేల్ అబార్షను ముఖ్య ఉద్దేశ్యం.
ఇక్కడ ఖచ్చితంగా చాలా సందేహాలు వస్తాయి. పురుషులకు తమ బాధ్యతలనుండి తప్పుకునే అవకాశం ఇచ్చినట్టు  అవుతుంది అనిపించొచ్చు. లేదా మోసగాళ్లైన మగవాళ్లకు ఇది ఆయాచిత వరంగా మారుతుందని అభ్యంతరాలు లేవనెత్తవచ్చు. పుట్టిన  బిడ్డకు తండ్రిని లేకుండా చేయడం కౄరత్వం అవుతుంది అని వాదించొచ్చు. అసలు, దీన్ని  సక్రమంగా అమలు చేయడం వీలవ్వదని కూడా అనిపించొచ్చు. కొంచెం కష్టమే అయినా దీన్ని ఆచరించడం వీలవుతుంది.  స్త్రీ-పురుషులిరువురూ బాధ్యతగా వ్యవహరిస్తే  పైన చెప్పుకున్న సమస్యలలో చాలా వాటిని అధిగమించవచ్చు.  మన దేశ చట్టం ప్రకారం, స్త్రీ 20 వారాలలోపు అబార్షను చేయించుకోవచ్చు. ఒక వేళ  పురుషుడికి బిడ్డను కనడం ఇష్టం లేకపోతే, ఏమి చేయాలి అన్నది నిర్ణయించుకోవడానికి ఆ స్త్రీకి తగినంత సమయం ఉంటుంది. పురుషుడి అంగీకారం పెద్దల సమక్షములో కానీ, అధికారికంగా గానీ రిజిస్టరు చేయిస్తే  భవిష్యత్తులో ఎటువంటి ఇబ్బందులూ తలెత్తవు.

( రచన: డి.వి.హనుమంతరావు.)
 

భాషను కేవలం కొన్ని కులాల వాళ్ళే పుట్టించారు. వివిధ కులాల వాళ్ళు వాళ్ల వృత్తుల్ని బట్టి, అవసరాలను బట్టి పదాలను పుట్టిస్తూ, వాడుతూ ఉండటం వల్ల ఆ భాష అభివృద్ధి చెందుతుంది. అన్ని పదాలూ మా గ్రంథాల్లోనే ఉన్నాయనే అహంకారం పనికిరాదు. అన్ని కులాల వాళ్ల భాషనూ, వాళ్ళు వాడే పదాల్నీ నిజాయితీగల భాషా శాస్త్రజ్ఞుడు గుర్తిస్తాడు, గౌరవిస్తాడు, గ్రంథస్తం చేస్తాడు. కొన్ని కులాల వాళ్ళ భాషనూ, వాళ్ళువాడే పదాలను అపహాస్యం చేస్తూ, నీచంగా భావిస్తూ, అసలు గ్రంథాల్లోకి ఎక్కతగని భాషగా చిత్రీకరిస్తూ, భాష సంపన్నం కాకుండా గతంలో అడ్డుతగిలారు. అలా అడ్డుతగిలే పని ఈనాటికీ చేస్తూనే ఉన్నారు.
మన పల్లె భాషను గౌరవించుదాం. మన పక్కెలు, జెల్లలు, గెడ్డలు, మదుములు, పరసలు, పరజలు,… ఇంకా నీచమని భావించి మన సంస్కృతాభిమాన పండితులు వదిలేసిన తెలుగు పదాలన్నీ తెలుగు నిఘంటువుల్లోకి ఎక్కిద్దాం.
కొల్లేరు ప్రక్షాళన కార్యక్రమం ఎలా జరుగుతుందో చూద్దామని వెళ్ళిన విలేఖరులకు అక్కడి ప్రజలు ఎన్ని రకాల చేపలు, పక్షుల పేర్లు చెప్పారో చూడండిః మట్టగిడస, కర్రమోను, బొమ్మిడాయి, శీలావతి, గొరక, ఇంగిలాయి, జెల్ల, బొచ్చె, జడ్డువాయి, చేదు పరిగె, కొరమీను, వాలుగ, పండుకప్ప, గండి బొగడ, కొయ్యంగ, మునుగపాము, గడ్డు గాయి, చామరాయి, పొట్టిదిలాసు, కట్టినెరసు, బుడపార, చాకరొయ్య, గడ్డికొయ్య, మాల తప్పడాలు, ఏటిజెల్ల, మార్పులు, పల్లెంకాయ, పాలజెల్ల, పారాటాయి….
పరజ, గూడ, ఆసాబాతు, కళాయి, చేతన బాతు, నల్లముక్కులు, సముద్రపు చిలుక, నత్తకొట్టుడు….
“భాషాసమృద్ధే స్వతంత్రతా భీజం” అన్నారెవరో. పై పదాలన్నీ తెలుగు పదాలు కావా? వృత్తి పదకోశాల్లోకి ఎక్కించడానికి గతంలో కొంత ప్రయత్నం చేశారు. ఏడాదికి సగటున 5 కొత్త యూనివర్శిటీలు ఏర్పడుతున్నా భారతదేశంలో 7 శాతం మించి పి.జి స్థాయికి చేరటం లేదు. దానికి కారణం పేదరికం కాదు, ఇంగ్లీషు భాషపై పట్టులేకపోవటమేనని రాష్ట్ర ఉన్నత విద్యాచైర్మన్ కె.సి రెడ్డి అన్నారు. (ఆంధ్రజ్యోతి 18-10-2005)
అంటే ఇంగ్లీషు భాష మీద పట్లులేకపోతే మన దేశంలో ఏ వ్యక్తీ, అతనికి ఎంత జ్ఞానం, విజ్ఞానం ఉన్నప్పటికీ ఉన్న విద్యలోకి ప్రవేశించలేడన్నమాట. ఇంగ్లీషొస్తేనే జ్ఞాని, విద్యావంతుడు. ఇంగ్లీషు రాకపోతే అజ్ఞాని, అనాగరికుడు అని మనమే నిర్ధారించుకుంటున్నాం. ఇంగ్లీషే అన్నింటికీ మూలం అన్నట్లుగా మారింది పరిస్థితి.
తెలుగును ప్రాచీన భాషగా ప్రకటించాలని అన్ని పార్టీలవాళ్లూ అసెంబ్లీలో ఏకగ్రీవంగా తీర్మానించారు. కేంద్రానికి పంపారు. కోర్టుకు గూడా వెళ్ళారు. కొద్ది రోజులకే జార్జిబుష్ హైదరాబాద్ రావటం, సిలికాన్ వ్యాలీలో ఉన్న ప్రతి ముగ్గురు భారతీయ ఉద్యోగుల్లో ఒకరు ఆంగ్లప్రదేశ్‍కు చెందిన వారేనని తేల్చటం, దిల్‍కుష్ అతిథి భవనంలో అమెరికా వెళ్ళటానికి వీసాలిచ్చే కేంద్రం పెడతామనటం, మన మధ్యతరగతి కుటుంబాలన్నిటికీ ఇంగ్లీషు ఉచ్చు బిగించిపోవటం చకచకా జరిగి పోయాయి. మరోసారి తాజాగా తెలుగుతల్లి సాక్షిగా ఉద్యోగాల కోసం మన పెద్దలు మోకరిల్లారు; ఇలా ఆంగ్లాన్ని స్తుతించారుః
ఆంగ్లమేరా జీవితం – ఆంగ్లమేరా శాశ్వతం
ఆంగ్లమే మనకున్నది – ఆంగ్లమేరా పెన్నిధీ
ఆంగ్లమును ప్రేమించు భాయీ – లేదు అంతకు మించి హాయీ   ॥ఆంగ్ల॥
తెలుగును విడిచీ – ఆంగ్లము నేర్చీ
అమెరికా పోదామూ – బానిసలౌదామూ
డాలర్లు తెద్దామూ      ॥తెలుగు॥
అంటూ పాటలు కూడా పాడుతున్నారు. తెలుగుకంటే ఇంగ్లీషెందుకు ముద్దో కారణాలతో సహా వివరిస్తున్నారుః
ఇక “మనం తెలుగువాళ్ళం” అనీ, “మన తెలుగును రక్షించుకుందాం” అనీ పోరాడే తెలుగు వీరులు చెప్పే సమాధానాలు ఏమిటి?:

“మాతృభాషాతృణీకారం మాతృదేవీ తిరస్కారం” అన్నారు మహాత్మాగాంధీ. “మాతృభాష సరిగా నేర్చుకోని వాళ్ళకు ఇతర భాషలు కూడా సరిగా రావు” అన్నారు జార్జి బెర్నార్డ్‍షా.
మన హైకోర్టు ప్రధాన న్యాయమూర్తి సంఘ్వీ ఇలా అన్నారుః “మాతృమూర్తికి ఎంతటి గౌరవం ఇస్తామో మాతృభాషకు అంతటి సమున్నత స్థానం దక్కాలి. నేను తల్లితో సమానంగా తల్లిభాషనూ గౌరవిస్తాను. అందరూ మాతృభాషలో మాట్లాడండి. న్యాయస్థానాల్లో వాదనలు కార్యకలాపాలు ఆంగ్లంలో కొనసాగడమేంటి? ఇంకా ఎంతకాలం ఈ దారుణం? న్యాయస్థానాల్లో వ్యవహారాలు సామాన్యుడి భాషలో కొనసాగినప్పుడే సామాన్యుడికి న్యాయం అందివ్వగలం.” (“అమ్మనే మరుస్తారా!” ఈనాడు 27-2-2006)
అమ్మభాషను మనవాళ్ళు మరచిపోతుంటే ఫ్రాన్సు నుండి పెద్దాపురం వచ్చి బుర్రకథ మీద, తెలుగుభాష మీద పరిశోధన చేస్తున్న డాక్టర్ డానియల్ నెగర్స్ ఇలా అంటున్నారుః “తెలుగునేల మీద విదేశీ భాషలు నేర్చుకోవడానికి సీఫెల్ వంటి సంస్థలు పనిచేస్తున్నాయి గానీ, తెలుగుపై మక్కువతో వచ్చే విదేశీయులకు తెలుగు నేర్పే సంస్థ ఏదీ ఇక్కడ కనిపించలేదు. అమెరికా పలుకుబడి, ఆంగ్లభాష ప్రపంచంలోని అన్ని భాషా సంస్కృతులకు నష్టం కలిగిస్తోంది. ప్రపంచీకరణ పేరుతో ప్రతి ప్రాంతానికీ ఈ ప్రమాదం విస్తరిస్తోంది. ప్రస్తుతం ప్రపంచంలో రెండువేల భాషలున్నాయి. మరో వందేళ్ళు ప్రపంచీకరణ దాడి ఇలాగే కొనసాగితే 200 భాషలే మిగులుతాయి.  భాషల సంరక్షణకు కేంద్ర, రాష్ట్ర ప్రభుత్వాల చొరవ అవసరం. ఫ్రెంచి, తెలుగు భాషలు దాదాపు ఒకే సమయంలో సాహిత్య భాషలుగా పరణతి చెందాయి. అయితే ఫ్రెంచి భాషను ప్రపంచంలో ఎక్కడయినా నేర్చుకునే వీలుందికానీ తెలుగును తెలుగు నేలపై నేర్చుకోవడమే కష్టంగా ఉంది. ఎంతో ప్రాచీనమైన తెలుగుభాష ఉనికిని కాపాడుకోవాలి. ఆంగ్లభాషను రుద్దడం వల్ల భాషల మధ్య ఘర్షణ తప్పదు.” (ఆంధ్రజ్యోతి 22-2-2006)
ప్రపంచంలోని అన్ని భాషల కంటే ఎక్కువగా ఆంగ్లభాషలో 7,90,000 పదాలున్నాయట. వాటిలో 3 లక్షల పదాలు సాంకేతికమైతే, 4,90,000 పదాలు వాడుకలో ఉన్నాయట. అయితే భాషా శాస్త్రజ్ఞుల లెక్క ప్రకారం ఏ ఒక్కరూ తమ జీవితకాలంలో 60 వేలకు మించి రాయడంలోకానీ, చదవడంలో కానీ ఉపయోగించలేరట. అంటే అరవై వేల అవసరమైన పదాలను రాయడంలో, చదవడంలో ఉపయోగిస్తూ ఉంటే భాషను సజీవంగా కాపాడుకోవచ్చు.
మెదక్ జిల్లా రాయికోడు మండలం షంషుద్దీన్ పూర్ గ్రామనివాసి ఏర్పుల కమలమ్మ 50 రకాల విత్తనాలు సాగుచేసి సరఫరా చేస్తోందట. విత్తనాల పేర్లు చూడండిః “తైదలు, ఉలవలు, సజ్జలు, పచ్చజొన్నలు, తోక జొన్నలు, తెల్లమల్లెజొన్న, ఎర్రజొన్న, బుడ్డజొన్న, అత్తకోడళ్ళ జొన్న, నల్లతొగరి, ఎర్రతొగరి, తెల్లతొగరి, అనుములు, కొర్రలు, బొబ్బర్లు, పెసర్లు, వడ్లు, తెల్లనువ్వులు, ఎర్రనువ్వులు, గడ్డినువ్వులు, పుంట్లు, శనగలు, ఆవాలు, తెల్లకుసుమ, ధనియాలు, వాము, బటాని, సిరిశనగ, మిరప, కోడిసామలు, పల్లీలు, గోధుమ, సాయిజొన్న, నల్లకుసుమ, అవశలు, లంకలు, సిరిశనగ.” (వార్త 6-3-2006)
ఈ తెలంగాణా తల్లికి ఏమి ఇంగ్లీషొచ్చు? అయినా ఈ తెలుగు నేల తల్లులు ఎన్నో వందల ఏళ్ళనుండి మొక్కల పేర్లు, విత్తనాల పేర్లు మక్కువగా గుర్తు పెట్టుకొని వ్యవసాయం నడపలేదా? ఇంగ్లీషు, లాటిన్ పదాలకిచ్చిన ప్రాముఖ్యత, ప్రాధాన్యత మన తెలుగు పదాలకు కూడా ఇవ్వలేకపోవటానికి కారణం ఏమిటి? మనం మనకి అర్థం కాకపోయినా, ఇంగ్లీషు వాళ్ళకు అర్థం కావాలి. ఈ బాబులు దేశంలో భారతీయులంతా ఒకరికొకరు అర్థం కావాలంటే ఇంగ్లీషే మంచిదనే నిర్ణయానికొచ్చారు. భాషా ప్రయుక్త రాష్ట్రాలన్నీ ప్రత్యేక దేశాలుగా అంటే మొగలులు, బ్రిటీష్ వాళ్ళు రాకముందున్నట్లుగా ఉంటే ఎవరిభాషకు వాళ్ళు పట్టం గట్టేవాళ్ళే. ఇప్పుడది సాధ్యం కాదు కాబట్టే మన భాషలకు ఇంగ్లీషు సారథ్యం వహిస్తోంది.
తెలుగు భాషకు మూలపురుషులు ఎవరు? యానాదులు. తెలుగుభాషను నిత్యమూ వాడుతూ బ్రతికిస్తున్నది ఎవరూ? వివిధ కులవృత్తుల్లో ఉన్న శ్రామికులు, గ్రామీణులు. అరవైవేలు కాదు దాదాపు 3 లక్షల పదాలు వీళ్ళంతా కలిసి వాడుతున్నారు. వీళ్ళందరూ వాడుతున్న పదాలలో చాలా వరకూ వివిధ పదకోశాల్లోకి ఎక్కాయి. ఇంకా రక్షించుకోవాల్సిన పదజాలం ఎంతో ఉంది. మాటకు ప్రాణము వాడుక. వాడుక ఎప్పుడు జరుగుతుంది? మన పంచాయితీలు, న్యాయ స్థానాలు, అసెంబ్లీ అన్నీ తెలుగులో నడిచినపుడు. కనీసం మన పిల్లలకు ప్రాథమిక విద్య అయినా తెలుగులో అందించినప్పుడు.
ప్రైవేట్ స్కూళ్ళు తెలుగు నేర్పవు. మార్కుల కోసం కళాశాల విద్యార్థులు సంస్కృతం రెండోభాషగా తీసుకుంటున్నారు. సంస్కృత పరీక్షలో జవాబులు తెలుగు, ఇంగ్లీషు లిపుల్లో దేంట్లోనైనా రాయొచ్చట. మార్కులు బాగా వేస్తారట. హిందీ పరీక్షకైతే 20 మార్కులు తెచ్చుకున్నా పాస్ చేస్తున్నారు. మరి ఈ రకం రాయితీలు, ప్రోత్సాహకాలు మన తెలుగు భాషకే ఇవ్వవచ్చుగదా? కర్నాటకలో కన్నడ మాతృభాషకాని వాళ్ళైనా సరే కన్నడాన్ని మూడో భాషగానైనా చదవాల్సిందేనట. మరి మన రాష్ట్రంలో?
కర్నాటకలో కన్నడం లేకుండా హైస్కూలు విద్య పూర్తికాదు. పైగా 15 శాతం మార్కులు కన్నడానికి ప్రోత్సాహకంగా ఇస్తున్నారు. తమిళనాడులో ఎనిమిదవ తరగతిదాకా తమిళాన్ని ఒక భాషగా నిర్భందం చేశారు. కోయ, గోండు, కొలామి, ఆదివాసి, ఒరియా, సవర, బంజారా, కొండ, కువి మొదలైన గిరిజనులకు వారి మాతృభాషల్లోనే మన రాష్ట్ర ప్రభుత్వం పాఠ్యపుస్తకాలు ముద్రించి బోధిస్తోంది. ఇదే పని తెలుగు పిల్లలకు కనీసం అయిదో తరగతి వరకు నిర్భందం చేస్తే బాగుంటుంది. ప్రైవేట్ స్కూళ్ళ మీద కర్నాటక, తమిళనాడు ప్రభుత్వాలు ఎలా వ్యవహరిస్తున్నాయో మన ప్రభుత్వం కూడా అలానే వ్యవహరించాలి.
“భాషను సాహిత్యానికీ కవిత్వానికీ పరిమితం చేస్తే భాషతోపాటు దాన్ని మాతృభాషగా కలిగిన వారు కూడా వెనుకబడిపోతారు. భాషను ఉపాధితో ముడిపెట్టండి” అన్నారు మౌలానా అబుల్ కలాం ఆజాద్
గిడుగురామ్మూర్తి జయంతి ఆగష్టు 29 ని “తెలుగు భాషా దినోత్సవం” గానూ, కాళోజీ జయంతి సెప్టెంబరు 9 ని “తెలుగు మాండలిక భాషా దినోత్సవం” గానూ జరుపుకుంటున్నాము. ఇంటిభాస ఎసుంటిదైనా మందే కదా? ఆదరిచ్చుదాం. ఇంపుగా నేరుద్దాం. ఇంగిలీసు నేర్చుకోటల్లా? అట్టా.
 
మానవుడితోపాటు ప్రతీ జీవి సుఖాన్ని, భోగాన్ని కోరుకుంటుంది. సుఖసంతోషాలతో ఉండాలని,  ఇహంతోపాటు పరాన్ని కూడా సాధించాలని అనుకుంటాడు ప్రతి మనిషీ. కాని మనం అనుభవించే సుఖం శాశ్వతం కాదనీ, చివరికి మిగిలేది దుఖఃమేననీ  తేల్చేస్తారు వేదాంతులు. చరిత్రకారులు స్వర్ణయుగమని చెప్పుకునే విజయనగర చక్రవర్తుల తుది దిశలో సామాన్యుల బ్రతుకు కడగండ్ల పాలైంది. మండలాధీశుల భోగలాలసత్వం, అధికారుల దౌర్జన్యం, దోపిడీలు .. దానికితోడు జనులలో పేరుకుపోయిన అమాయకత్వం, అజ్ఞానం వారి జీవితాలను మరింత దుర్భరంగా చేసాయి. అర్ధం లేని ఆచారాలు, దురాచారాలు, అధికారబలం, దబాయింపులతో ప్రజలను మోసం చేసి అణచిపెట్టేవారు. భయపడి నీళ్లు నమిలేవాళ్లేగాని నిలదీసి అడిగే ధైర్యం , తాహత్తు కాని ఎవరికీ లేవు. చెదురుమదురుగా ఎదుర్కొన్నా చివరివరకూ ఎవరూ నిబ్బరంగా నిలబడలేదు.
 అటువంటి చిమ్మ చీకటి  తెరలను చీల్చుకుని వెలిగిన వేగు చుక్కలు యోగి వేమన, పోతులూరి వీరబ్రహ్మము.  (1608 – 1693). ఇద్దరూ సమకాలీకులైనా, ఒకరికొకరు ముఖపరిచయం లేకున్నా ఒకే ఆశయంతో తమ ఉద్యమాలను నడిపించి సంచలనం సృష్టించారు. ఇరువురూ సంస్కర్తలే, సత్కవులే. తమ అనుభవాలను తత్వదృష్టితో ,  కవితారూపంగా,    పద్యాలు, పాటలు పాడి  సామాన్యజనాన్ని మేల్కొలిపారు. ఇక్కడ మరో విషయం గమనించదగ్గది. ఈ విశాల ప్రపంచంలోకి ఎందరో మత ప్రవక్తలు, సంస్కర్తలు పశుపాలకవర్గం నుండి వచ్చినట్టుగా తెలుస్తుంది. శ్రీకృష్ణుడు గోపాలకుడు,  ఏసుక్రీస్తు గొడ్లచావిడిలో పుట్టాడు. ఇస్లాం మతప్రవక్త మొహమ్మద్ ఒంటెల వ్యాపారి కాగా  వేమన, వీరబ్రహ్మం కూడా గొర్రెకాపరులే.

 
ఈ సృష్టికి మూలమైన శక్తి ఒకటి ఉందని వేమన, వీరబ్రహ్మం ఇద్దరూ అంగీకరించారు. అతి సామాన్యమైన తెలుగు పలుకులతో సూటిగా, సులభంగా అర్ధమయ్యే విధంగా , అందరికి సన్నిహితమైన  ఉపమానాలతో తమ వాణిని వినిపించారు. “పెక్కు చదువులేల? చిక్కు వివాదములేల? అని ప్రశ్నించి, “వేనవేలు చేరి వెర్రి కుక్కలవలె అర్ధహీన వేదమరచుచుంద్రు, కంఠశోషకంటె కలిగెడి ఫలమేమి? అని పండితులను నిగ్గదీసి “చావు తెలియలేని చదువేటి చదువురా?” అని చదువు పేర,  శాస్త్రాల పేరిట గొప్పలు చెప్పుకునే పుస్తకాల పురుగులపై అక్షింటలు చల్లాడు వేమన. పుస్తకాలు వల్లించినంత మాత్రాన పుణ్యం దొరకదని, అత్తెసరు చదువుల అయ్యల ఆర్భాటాలు అద్రాటపు నీటిమూటలని బ్రహ్మం చెప్పాడు ..
ఒక మతం మీదకాని, శాఖ మీద కాని, తెగమీద  కాని వీరిద్దరికీ ప్రత్యేకాభిమానం అంటూ లేదు. తప్పు ఎక్కడున్నా తప్పే అంటారు. ఏ మతములోనున్న తప్పులనైనా నిష్కర్షగా, నిర్భయంగా ఎత్తి చూపారు. జాతి, వర్ణ, ఆశ్రమ, కుల, గోత్ర రూపాలన్నవి వట్టి భ్రమలు. కాని లోకంలో వాటికి చాలా బలం ఉంది. అందుకే “కులము గోరువాడు గుణహీనుడగును” అని నిరూపించి, “ఎరుక గలవాడె ఎచ్చైన కులజుడు.” అని ఎలుగెత్తి చాటాడు. “కులము గలుగువారు, గోత్రంబు గలవారు, విద్యచేత విఱ్ఱవీగువారు పసిడికలుగువాని బానిస కొడుకులు” అని కులగోత్రాల గురించి స్పష్టం చేసాడు వేమన.”కులము గోత్రమనుచు కూసేటి మలపల” దగుల్బాజీ తనాన్ని తూర్పారబట్టాడు వీరబ్రహ్మం. “కులము కులమటంచు గొణిగెడి పెద్దలు చూడరైరి తొల్లి జాడలెల్ల, మునుల పుట్టువులకు మూలంబు లేదండ్రు” అని నిక్కచ్చిగా చెప్పాడు బ్రహ్మం. కులము కంటే గుణము గొప్పదని నమ్మారు వీరిద్దరూ. “ఉర్వివారికెలనొక్క కంచము బెట్టి పొత్తు గుడిపి కులము పొలియజేసి తలను చెయిబెట్టి  తగనమ్మ జెప్పరా” అన్నాడు వేమన. అంతేగాక “అంద రొకట గలియ అన్నదమ్ములె  కదా” అన్న సమైక్యభావన వేమన చూపగా, ” ఏ జాతియైన సద్గురుసేవన్ ,  బ్రతికిన బ్రాహ్మణ  వరుడగు” అనీ,  ” అన్ని కులములు ఏకమయ్యీనయా” అని బ్రహ్మం మాటలలో కనిపిస్తుంది.
చిత్తశుద్ధిలేని భక్తిని, చిత్తములేని విగ్రహపూజను కూడా వీరు తీవ్రంగా నిరసించారు. “శిలను ప్రతిమను చేసి చీకటిలో బెట్టి మ్రొక్కవలవ దికను మూఢులార” అని కోప్పడి, “నిగిడి శిలను మ్రొక్క నిర్జీవులగుదురు” అని భయపెట్టాడు వేమన. “నల్లఱాళ్లు దెచ్చి గుళ్లు  కట్టి మ్రొక్కులిడిన బ్రతుకు చక్కపడగబోదు”, “చెట్టుపుట్టలకును చేయెత్తి మ్రొక్కుచు వట్టి మూటలిట్లు వదరనేల” అని ప్రశ్నిస్తూ, “చిలిపిరాళ్ల పూజ చేయబోక”  అని చిత్తశుద్ధిలేని పూజలను బ్రహ్మం ఎన్నో మార్లు ఈసడించుకున్నారు. చిల్లర ఱాళ్లకు మొక్కుచునుంటే చిత్తము చెడునుర  ఒరే ఒరే.. చిత్తము నందలి చిన్మయజ్యోతిని చూచుచునుండుట సరే సరే.. అని చిత్తములేని విగ్రహారాధనను వీరబ్రహ్మం ఆక్షేపించాడు.

నిరర్ధకమైన కర్మకాండను ఈ ఇద్దరూ నిరసించారు. ఆత్మజ్ఞానం లేకుండా చేసే స్నానాలు ఉపవాసాలు నిరర్ధకమని హేళన చేశారిద్దరూ. “నీళ్ల మునుగనేల నిధుల మెట్టగనేల.. కపట కల్మషములు కడుపులో నుండగా” అని వేమన నిలదీస్తే “నీటను మునిగి గొణుగుచునుంటే నిలకడ చెడునుర ఒరే ఒరే” అని బ్రహ్మం కూడా ఆ మాటనే చెప్పారు. “కూడు పెట్టకున్న కుక్షిలో జఠరాగ్ని భక్షణంబు సేయు కుక్షిమలము, కూడు విడిచి మలము గుడుచురా యుపవాసి ” అని వేమన  ఉపవాసవ్రతాన్ని ఆక్షేపించాడు. ఒకసారి ఒళ్లు మండి ” ఒక్కపొద్దులున్న ఊరబందై పుట్టు” అని కసితీరా తిట్టాడు. “ఒక్కప్రొద్దులని ఎండుచునుంటే ఒనరగ చెడుదువు ఒరే ఒరే!  అని బ్రహ్మం కూడా బూటకపు ఉపవాస వ్రతాలవల్ల లాభంలేదని స్పష్టం చేశాడు. నియమనిష్ట లేని తీర్థయాత్రలు,  క్షేత్ర నివాసాలు దండగమారి పనులని, ముక్తి సాధనాలు కావని “ఆసనాది విధుల నధమ యోగంబురా” అని వేమన చాలా చోట్ల ప్రకటించాడు. “ఆఁకులెల్ల దిని మేఁకపోఁతుల కేల కాకపోయెనయ్య కాయసిద్ధి” అని గాలి, ఆకులు తినే యోగులను వేమన సవాలు చేస్తే ” ఆకులు తిన్నందుచేత నడవిని తిరిగే మేఁకలకెల్లను మోక్షము రాకేలను పోయెనయ్య” అని వీరబ్రహ్మం కూడా ప్రశ్నించాడు. 
అదే విధంగా బారెడేసి  జడలూ, బుజాల ముద్రలూ, బూడిదపూతలూ, బోడితలలూ వగైరా బాహ్య చిహ్నాలు మోక్షసాధనాలు కావని, ఆత్మశుద్ధిలేని  వేషధారిని విశ్వసించగూడదని ఇద్దరూ హెచ్చరించారు. “పొడుగు గలుగు జడలు పులితోలు భూతియు కక్షపాలలు పదిలక్షలైన మోత చేటెకాని మోక్షంబు లేదయా” అని  మాయవేషాలు వేసుకుని ప్రజలను మోసగించేవారిని వెక్కిరించారు. “కొండగుహలనున్నా, కోవెలలందున్నా మెండుగాను బూది మెత్తియున్నా దుష్టబుద్ధులకును దుర్భుద్ధి మానునా” అని అమాయకులను పీడించి, తమ స్వలాభము చూసుకునే తాంత్రిక, మాంత్రికులనూ తూర్పారబట్టారు. 
“నాస్తి తత్వం గురోః పరం” అని పూర్వులు భావించినట్టుగానే గురువులేనిదే సాధకునకు దీక్ష కుదరదని , ముక్తి లభించదని ఇద్దరూ స్పష్టం చేశారు. “గొప్పగురుని వలన కోవిదుడగు”, “గురువు లేక విద్య గుఱుతుగా దొరకదు”, గురువుదెలియనట్టి గుఱుతేమి గుఱుతయా”, గురుని  గూడ ముక్తి కరతలామలకమౌ” అన్న వేమన పలుకులు ప్రతి ఒక్కరికి శిరోధార్యము. ఆచరణీయము. ” గురుమూర్తియే సమర్ధుడనీ, గురుడే తల్లియు తండ్రియు గురుడే బ్రహ్మంబు” అని , పరమార్ధ నిరూపణకు గురువచనమూ, స్వానుభవమూ తప్పనిసరి అని బ్రహ్మం కూడా నిరూపించాడు. సాధకుడు తన అస్థిరమైన శరీరాన్నే ఆధారంగా చేసుకొని, చెట్టుకొమ్మలు ఆధారంగా  వేలాడుతూ కోతి కొండకోనల్లో తిరిగినట్లు తమ అంతశ్శక్తిని, జ్ఞానజ్యోతిని  వీక్షించాలి అని ఇద్దరూ ప్రకటించారు. బ్రహ్మజ్ఞానం కంటె మిన్నయైనది వేరొకటి లేదని వేమన , వీరబ్రహ్మం ఇద్దరూ ఎలుగెత్తి చాటారు.
కొత్త పత్రిక మొదలు పెడుతున్నాము నీకు  తోచింది రాసి పంపివ్వమని భరద్వాజ గారు అడగడం తో ఆలస్యం చేయకుండా ఒక  “వ్యాసం” లాంటిది పంపించాను. బాగా రాసావు అన్న తిరుగు టపా ఉత్తరం  వస్తుందనుకుంటే “నిన్ను పంపమన్నది ఒక చిన్న కధ గాని కావ్యం కాదు ” అన్న  చివాట్లు వచ్చాయి. ముందు చెప్పడం ఏమో నీకు తోచింది రాయి అన్నారు రాస్తేనేమో  చివాట్లు. బొత్తిగా కళాపోషణ లేని వారు. అయినా దాన్లో నేను ఏం రాసానండీ?  నన్ను గత పదిహేనేళ్ళనుండి వెంటాడుతున్న ప్రశ్నకి సమాధానం కై వెతుకులాట ఎలా  సాగిందో చెప్పాను. కనీసం చదివిన ప్రేక్షక మహాబుభావులనుండి సమాధానం  వస్తుందేమో అన్న ఎక్కడొ ఏదో మూలనున్న బుల్లి ఆశ.
నేను  మొదటి సారిగా సొంత ఊరు అయిన హైదరాబాదు నుండి ఒక్కదాన్నే మా శ్రీవారు ఉన్న  బాస్టన్ ఊరికి బయలుదేరినప్పుడు మొదలయ్యింది ఈ ప్రశ్న జవాబు ఆట. చాలా  సినిమాల్లో సినిమా హీరోయిన్లు అంతా సెక్యూరిటీ దాటే ముందు ఒక్క సారి  వెనక్కి తిరిగి చూస్తారు కదా నేను అలా చూడకపోతే మొదటి సారిగా ఫ్లయిటు  ఎక్కుతున్నా అని అందరికీ తెలిసిపోతుందేమో, తెలిస్తే ఇంక నా ప్రెస్టీజూ ఏం  కాను అసలే అమేరికా వెల్తున్నా అన్న ఒక వీర ఫీలింగుతో వెనక్కి తిరిగి  చూసాను. అంతే , పీడా విరగడయ్యిందన్న చూపుటో నా వంక సంతోషంగా చూస్తున్న మా  తమ్ముడు కనిపించాడు. ఆ చూపుకి అర్ధం ఏమయ్యుంటుంది? నేను అనుకున్నదేనా? లేక  ఇంకేదయినా నా?
బాస్టన్ చేరుకున్నాక ఇమ్మిగ్రేషను లైను  చూస్తే చాంతాడంత కనిపించింది. తెలిసిన వాళ్ళు ఎవరైనా కనపడతారేమో రెకమండేషను  తో చక చకా బయటకి వెళ్ళిపోవొచ్చు అనుకున్నా కానీ అదేంటో ఒక్కల్లు  కనుపించలేదు. ఒస్సూరంటూ లైన్లో నిలబడి లగ్గేజుని ఈడ్చుకుంటూ నా టర్ను వచ్చే  దాకా ఆగి పాస్పోర్టు వగైరా కాయితాలు ఇమ్మిగ్రేషను చేసే అమ్మాయి చేతిలో  పెట్టాను. ఆవిడ అవి తీసుకుంటూనే ” How was your flight Maam?” అని  అడిగింది. ఇంతసేపటికి నా కష్టాలు అడిగే “నాధి” (నాధుడికి  స్త్రీలింగం అన్న  మాట) తగిలింది తస్సచక్కా నేను లక్కు లో పడ్డాను అని అనుకున్నా. Food  సరిగ్గా పెట్టలేదు, తలగడలు సరైనవి ఇవ్వలేదని, అసలు ఆ ఫ్లైట్లో Ladies Only   సీట్లు అస్సలు లేవని , పెళ్ళైన అమ్మాయిలని ఎవరి పక్కన పడితే వాళ్ళ పక్కన  కూర్చో పెడితే ఎంత ఇబ్బందో అర్ధం చేసుకోరా ఈ ఎయిరు లైను వాళ్ళు . ఇలా నేను  పడ్డ నా నా యాతనలు ఒక ఐదు నిమిషాల పాటు చెప్పుకొచ్చాను. ఈ లోగా నా  కష్టాలన్నీ విని ఆవిడ నా కాయితాలు పాస్పోర్టు నాకు ఇచ్చేస్తూ”Next time  when someone asks you this question all you have to say is either it was  good/ok/not bad. You don’t have to tell them everything you went  through on the flight. Bless your husband and you have a good day maam”   అని ఒక చూపు చూసింది. ఆ చూపుకర్ధమేందీ .. అని మళ్ళీ అనిపించిన క్షణమది.
నన్ను తీసుకెళ్ళటానికి సినిమా హీరో లా  పేద్ద పూల గుచ్చ తో ఎదురొస్తారనుకున్న మా వారు కారు తాళాలు తప్ప ఏమి  పట్టుకోకుండా నిలబడ్డం చూసి కాస్త నిరుత్సాహం గా అనిపించింది. నాకు పుట్టిన  ఊరు దాటటం అదే మొదటి సారి అవ్వటం తో ఆ ఎయిర్ పోర్టంతా అద్భుతం గా  అనిపించింది. వచ్చే పోయే వాళ్ళంతా హాయ్, హెల్లో అని మా ఆయన్ని  పలకరిస్తుంటె, అమ్మో మా ఆయనకి సర్కిలు బాగా ఉంది ఎంతమంది తెలుసో కదా అని  సంతోషమేసింది ఒక రకం గా చెప్పాలంటే గర్వం గా అనిపించింది. సంతొషమొచ్చినా,  బాధేసినా బయటకి చెప్పేయటం అలవాటుండం తో పిచ్చి మొహాన్ని నోరు మూసుకోకుండా  “యేవండీ మీకు బాగా ఇంటెల్లిజెంటు, మాంచి యూనివెర్సిటీ లో చదువుతున్నారు అని  మాత్రమే చెప్పారు పెళ్ళికి ముందు మా వాళ్ళు. కాని మీకు ఇంత పలుకుబడి ఉందని  , మీరు ఇంత పాప్యులర్ అని తెలీదేమో. అసలు ఇలా అందరూ హాయ్ హల్లో లు  చెప్పకుండా మీ ముందు నుండి కదలరు అని మా వాళ్ళకి చెప్తే ఎంత ఆనంద పడతారో.”  అన్న నా మాటలకి మల్లీ అదే చూపు ఎదురయ్యింది. మల్లీ ఆ  చూపుకర్ధమేందీ….అనుకున్నా. అడిగే లోపే ఇక్కడ ఎవరు ఎవరికి తెలియక పోయినా  హాయ్ చెప్పటం Courtesy అని చకచకా కారు దగ్గరకి లాక్కెళ్ళారు.
ఆ రోజు శ్రీవారు ఆఫీసుకి వెళ్ళాక ఒంటరిగా  అపార్టుమెంటులో ఉన్న మొదటి రోజు. స్నానం చేసి , దేవుడికి ఆ చూపుకర్ధమేందో  త్వరలో తెలిసేట్టు చేయమని దణ్ణం పెట్టుకుని తలకి చుట్టుకున్న తుండుని బయట  బాల్కనీ లో ఆరేస్తుంటే పక్క ఫ్లాటతను నా వైపు ఒక చూపు విసిరాడు. మల్లీ ఆ  చూపుకర్ధం బుర్రకి తట్టలేదు. సర్లే ఏడ్చాడు వెధవ అని ఇంట్లోకి వచ్చి తరవాత  పనేంటో చూస్తున్నా. సింకు నిండా అంట్ల గిన్నెలు కనిపించాయి. డిష్ వాషరులో  వేస్తే ఒక పనై పోతుందని గబ గబా అంట్లన్నీ తీసి దాన్లో సర్ది పక్కనే ఉన్న  డిష్ వాషింగ్ liquid పోసి స్టార్టు బట్టను నొక్కేసా. టీ వీ లో వస్తున్న  ఫ్రెండ్స్ సీరియలు చూస్తున్న దాన్ని కాసేపటికి వంటింట్లో ఏదో తేడాగా సౌండ్  వస్తుంది ఏంటా అని చూస్తే , వంటిల్లంతా అంతా నురగ, సబ్బు నురగ. మా ఆయనకి  ఫోను చేసి ఈ విషయం చెప్పుదామని అనుకున్నా కాని చస్స్ ఇంత చిన్న దానికి  ఆయన్ని ఇబ్బంది పెట్టటం దేనికని Management (Apartment) వాళ్ళకి ఫోను  కొట్టి Dish washer in my unit is not working and needs to be repaired  right now. This is an emergency as soap water is flowing అని చెప్పాను.  నేను చెప్పింది అంతే కాని వచ్చింది ఓ పేద్ద ఫైరింజను, ఒక ఆంబ్యులెన్సు, ఒక  పోలీసు కారు. వాళ్ళంతా వస్తూనే who is in danger? Are you doing alright ?  లాంటి ప్రశ్నలు సంధించారు. ఇంట్లో ఎవరూ లేరు, ఉన్న నేనొక్కదాన్ని బానే  ఉన్నాను , నా డిష్ వాషరే పాడయ్యింది అన్న నన్ను , అప్పుడే ఇంట్లో కి అడుగు  పెట్టిన మా వారు, నా ఫోనుకి రెస్పాండ్ అయ్యి వచ్చిన వాళ్ళంతా కూడ ఒక చూపు  చూసారు. అదిగో మల్లీ అదే చూపు..ఆ చూపుకర్ధమేందీ???..
ఇలా మూడు నెలలు ఎలా గడిచాయో తెలియనే లేదు.  ఈ మూడు నెలల్లో ఇరుగు పొరుగు వాళ్ళతో స్నేహం కుదిరి ఒక రోజున ఒకావిడ ఫోను  చేసి మా ఇంట్లో పాట్ లక్కు పెట్టుకుంటున్నాం ఈ వీకెండు మీరు ఏమైనా తీసుకు  రాగలరా అని అడిగింది. వాళ్ళింట్లో లక్కీ డిప్ పెట్టుకుని నన్ను ఏదైనా  తీసుకు రమ్మనటం ఏంటీ విడ్డూరం గా..బహుసా డ్రా లో పాల్గొనటానికి టిక్కట్లకి  డబ్బులేమో అనుకుని మా వారిని అడిగి చెబుతా అని పెట్టేసా. శ్రీవారు రాగానే  ఏమండీ ఈ ఊర్లో లక్కీ డిప్ కి టిక్కట్లు ఏ మాత్రం ఖరీదుంటాయి అని అడిగితే  అయోమయం గా చూసి అసలు విషయం అడిగి తెలుసుకున్నారు. అంతా విని మల్లి అదే చూపు  నా వైపు ఒక సారి విసిరి పాట్ లక్ అంటే లక్కీ డిప్ అని కాదు ఆహ్వానితులు  అంతా ఏదో ఒక ఐటం చేసుకుని తీసుకెల్లి పార్టీ చేసుకుని పార్టీ చేసుకుంటారని  అర్ధం అని వివరించారు. పాట్ లక్ అంటే అర్ధం అయ్యింది గాని మనం ఆ పార్టీ కి  “జాలపీనోస్” తో మిరపకాయ బజ్జీలు తీసుకెల్దాం అని అన్న మాటకి వాటిని  “ఆలపీనోస్” అంటారు అని చెప్పి నా వంక చూసిన చూపుకి అర్ధమేంటో తెలియలేదు.
ఇలా కొన్నాళ్ళకి మా వారు నిన్ను ప్రతి  చోటికీ తీసుకెళ్ళలేకపోతున్నా ఈ డ్రైవరుగిరీ నేనింక చేయలేను డ్రైవింగు  నేర్చుకో అని చెప్పటం తడవుగా పట్టు వదలని విక్రమార్కుడి పెద్ద చెల్లెలు గా  ఒక నెలలోగా నేర్చేసుకోవటం లైసెన్సు తెచ్చుకోవటం కూడా జరిగిపోయింది.  చంద్రమండలం ఎక్కినంత గర్వం గా అనిపించింది. అమ్మకి ఫోను చేసి, నాకు  లైసెన్సు వచ్చేసింది మీ అల్లుడిని ఇంక నేనే రోజు ఆఫీసుకి దిగబెట్టి తీసుకు  రావొచ్చు, కనకదుర్గమ్మ కి కొబ్బరి కాయ కొట్టి అర్చన చేయించు. మన కాలనీలో  స్వీట్లు పంచి పెట్టు. అందరికీ చెప్పు నేను టయోటా కరోలా అనే పేద్ద కారు  నడిపిస్తున్నా , లాంటివి పురమాయించి నా డ్రైవింగు పర్వానికి శ్రీకారం  చుత్తాను. ఒక వారం రోజుల పాటు అటు ఇటు గా తిరుగుతు, గ్రాసరీలనీ, బ్యూటీ  పార్లర్లనీ , కారేసుకుని తిరగటం హైవే లాంటివి ఎక్కటం కూడా చేసానండోయ్. ఇలా  ఉండగా ఒక రోజున నెను మా వారు బయటికి వెల్లాం. హైవే ఎక్కాడం అది మొత్తం  ట్రాఫిక్ జాం అవ్వటం చూసి మా వారు విసుక్కుని ఈ టైములో వస్తే ఇంతే ఇలాగే  జాం లో ఇరుక్కోవాలి అని నసుగుతున్నారు. నేను డ్రైవింగు చేస్తున్నాను కదా  నాకు రూట్లు తెలుసు అన్న ధీమా తో యేవండీ మనం తీసుకోవాల్సిన ఎక్జిటు ఒక్క  మైలే ఉన్నది. ఇటు పక్కన ఉన్న లేనులో నుండి వెల్లండి ఎవరు ఉండరు, నేను  వెల్లే దారే అది అని గర్వం గా, మీకన్నా నాకు కాస్త బాగానే తెలుసు అన్న  ఆట్టిట్యూడు తో చెప్పాను. మొదట ఖంగు తిని ఏ లేను, ఆ పక్క లేనే నా అని  అడిగారు? అవునని అన్న నా సమాధానం విని నీకు లైసెన్సు ఎవడిచ్చాడు రా బాబోయ్ ,  అది షోల్డరు లేను, దాన్లో నుండి ఎవరు వెల్లరు ఒక్క పోలీసు తప్ప అని ఒక  చూపు చూసారు. నా మెదడులో మల్లీ అదే ప్రశ్న…ఆ చూపుకర్ధమేందీ??
పదిహేనేళ్ళ తర్వాత కూడా అప్పుడప్పుడు  అలాంటి చూపులు విసురుతూనే ఉండటం వారికి అలవాటయ్యింది గాని నాకు మటికి ఆ  చూపుకర్ధమేందీ అన్న ప్రశ్న ప్రశ్న లాగానే మిగిలిపోయింది!!!
