రచన: శివలక్ష్మి రాజశేఖరుని
ఆమె మనసులో ఏముందో ఎంత ఆలోచించినా అర్థం కావడం లేదు. ఆమె కళ్ళల్లోకి చూసి తన మనసు చదవగలిగే తనను ఎందుకో ఈ మధ్య అర్థం కాని ఆమె ప్రవర్తన గందరగోళంలో పడేస్తోంది. వరండాలో పడక్కుర్చీలో పడుకుని అలోచిస్తున్నాడు పరంధామయ్య. 40 ఏళ్ల తమ సంసార జీవితంలో ఎన్నో ఒడిదుడుకులు ఎదుర్కొన్నా ఇసుమంత తరగని స్వచ్ఛమైన ప్రేమ వాళ్ళది. ప్రణయ కలహాలు చిలిపి తగాదాలే కానీ పెద్ద అభిప్రాయ భేదాలు ఏవి లేపు తమ మధ్య. నెమ్మది నెమ్మదిగా గతాన్ని తడుముకుంటూ వెళ్లాయతని జ్ఞాపకాలు.
 పెద్దలు కుదిర్చిన వివాహ బంధంతో తన జీవితంలో అడుగుపెట్టింది 18 సంవత్సరాల కస్తూరి. పేరుకు తగ్గట్టుగా ఒక రకమైన పరిమళం తన సమక్షంలో. అది ప్రేమ పరిమళమని తర్వాత అర్థమైంది. పాణిగ్రహణం తో తన చేయి పట్టుకున్నప్పుడు భర్తగా నేను తనకి ఎంత ధైర్యం ఇచ్చానో కానీ తను మాత్రం నా గుండెల్లో అంతులేని ధైర్యాన్ని నింపింది.” నీ జీవిత సహచరి నేనే, నా జీవన దిక్సూచి నీవే”అని ఆమె అన్నట్టు అదృశ్యవాణిగా వినబడింది. బ్రహ్మముడిని తడిమి చూస్తున్నప్పుడు తన కళ్లు చిలిపిగా చెప్పిన కథలు ఎన్నో. నా అడుగు వెనక అడుగు వేస్తూ సాగిన సప్తపది అడుగడుగునా తోడు అవుతాననే వాగ్దానంగా అనిపించింది. వివాహ తంతు లోని ప్రతి ఘట్టం నన్ను తనలో నింపుతున్నట్లు తనను నాలోకి వంపుతున్నట్లు ఎంత అద్భుతంగా సాగిందో, అప్పగింతల వేళ తన కన్ను చెమ్మగిల్లితే నేనున్నానంటూ నా చేతిలోని తన చేతిలో బాస చేశాను.
 కొత్తగా ఒకరి జీవితంలోకి ఒకరు వచ్చినట్టుగా అనిపించలేదు. ఎప్పుడో దూరమైన నేస్తం దరి చేరినట్లుగా ఎన్నో జన్మల బంధంగా అనిపించింది. ఇన్నాళ్ళ వైవాహిక జీవితంలో చిన్న చిన్న గొడవలు అలకలు ఉన్నా అపార్థాలకి మాత్రం తావు లేకుండా సాగిపోయింది. నలుగురిలో ఉన్న సందర్భాల్లో కూడా నా మనసు తనకు సందేశాన్ని పంపేది తన కళ్ళు నాకు సమాధానం చెప్పేది. “మూగమనసులు” “నేత్రావధానం “అని మా బంధువులు హాస్యమాడేవారు.
 విచ్చలవిడి శృంగారం అందరిలో ఒకరి మీద ఒకరు పడి పోవడం కాదు అన్యోన్య దాంపత్యం, ఆలుమగలు అంటే అర్థం. ఒకరి మనసును ఒక చదవడం, ఎంత దూరంలో ఉన్న ఒకరినొకరు అర్థం చేసుకోవడం. నమ్మకం పునాదిగా కట్టుకున్న మా బతుకు పందిట్లో 40 వసంతాలు గడిచిపోయాయి. ఉన్నత వ్యక్తిత్వం విద్యాబుద్ధులు నేర్పి పిల్లలను ప్రయోజకులుగా తీర్చిదిద్దాం.
 మరింత దగ్గరైన ఈ మలిసంధ్య విశ్రాంతి ఏకాంతంలో గతంలో తీపి జ్ఞాపకాల్ని గుర్తు చేసుకుంటూ బతికేస్తున్నాం. బొమ్మరిల్లుగా మార్చుకున్న మా పొదరింట్లో పొట్లపాదుకి పిందె వేసినా, మందార చెట్టు మొగ్గ వేసినా, శ్రీచక్ర పూజకోసం పెంచుకున్న చుక్కమల్లి విరగబూసినా, చిన్నపిల్లలా గెంతులేస్తూ ఆనందించే కస్తూరి, అడగక ముందే అన్నీ అమర్చి పెట్టి, మీరు మరీ ముసలివాళ్ళు అయ్యారు మాస్టారూ! అంటూ నా మతి మరపుని మందలించే కస్తూరి, ఈమధ్య ఎందుకో మూగబోయింది. తన కళ్ళలో చూసి గుండెలో బాధ తెలుసుకునే నాకు అర్ధం కాని పుస్తకంగా మారిపోయింది.
 ఏమడిగినా విసుక్కుంటోంది. ప్రేమగా దగ్గరికి వెళ్దాం అంటే కస్సుమంటోంది. ఎప్పుడూ సరదాకి కూడా ఓ మాట అనని తను నా గుండె గాయం అయ్యేలా మాట్లాడుతుంది. అనారోగ్యం ఏదైనావుందా అని అడగపోతే “నేను రోగిష్టిదాన్నా “అని తిడుతుంది. తనని ఇబ్బంది పెట్టడం ఎందుకని నా పని నేను చేసుకు పోతున్నాను. భోజనం కూడా నాకు వినపడేలా టేబుల్ మీద పెట్టి వెళ్లి పోతుంది. అన్నపూర్ణలా దగ్గరుండి కొసరి వడ్డించే కస్తూరి కనీసం నేను తిన్నానో లేదో కూడా పట్టించుకోవడం లేదు.
 ఆ మౌనాన్ని, ఈ పరీక్షను తట్టు కోలేక మొన్న అడిగేసాను.” నావల్ల ఏమైనా తప్పు జరిగిందా కస్తూరి నాకు తెలుసు నీ మనసు బాధ పడేది ఏ పని నేను చేయను ఒకవేళ నా ప్రవర్తన నిన్ను బాధ పెడితే క్షమించు. నీ మౌనం నన్ను ఎంత బాధ పెడుతుందో తెలుసా! ఇది నువ్వు కాదు కస్తూరి. ఏమైందో చెప్పు. నా తప్పు ఉంటే శిక్షించు. కానీ ఇంత పెద్ద శిక్ష వేయొద్దు. నువ్వు నవ్వుతూ తిరగని ఈ ఇల్లు నాకు నరకంగా ఉంది. నవ్వుతూ తిరిగే నా ప్రేమ దేవత కస్తూరి నాకు కావాలి. ఏం చేయాలో చెప్పు” అంటూ చిన్నపిల్లాడిలా తన ఒడిలో పడుకొని ఏడ్చేశాను.
 తన చెయ్యి నా తలపై వేసి నిమిరింది. ఆస్పర్శలో ఎంతో ఓదార్పును ఉందనిపించింది. కాసేపటి మౌనం తర్వాత పిడుగులా తన మాటలు ఇంకా నా చెవుల్లో మారుమోగుతున్నాయి.” మనం విడిపోదాం నేను మిమ్మల్ని ఇబ్బంది పెట్టను” అంటూ లేచి వెళ్ళిపోయింది. లోకం అంతా శూన్యంగా కనిపిస్తోంది.గతంలోంచి బయటపడి చుట్టూ చూశాడు. ఎక్కడా ఆమె జాడ కనిపించలేదు.
 కుర్చీలోంచి లేచి లోపలికి వెళ్ళాడు. ఎక్కడా కనిపించలేదు కస్తూరి. ఈమధ్య తనతో చెప్పకుండా బయటకు వెళ్లి వస్తోంది. ఎక్కడికెళ్ళిందో అనుకుంటూ బయటకు వచ్చాడు. గుమ్మం లోకి రాగానే అబ్బాయి అమ్మాయి ఇద్దరు కుటుంబాలతో సహా వస్తున్నారు ఏదో కొంచెం ఆశ. వాళ్ళ అందరితో కలిసి చేసుకున్న , పండుగలు గుర్తొచ్చాయి. బుజ్జగించో, అనునయించో తనని మళ్ళీ మామూలు మనిషిని చేయొచ్చని అపించింది.
 కానీ ఎందుకో ఎప్పట్లా ఇంటికి వచ్చిన పిల్లల్లో కూడా సంతోషం కనిపించలేదు.” వాళ్ళకి నేను తప్పుగా కనిపిస్తున్నానా? ” గుండెల్లో కలుక్కుమంది.తానొక్కటి మూగబోతే ఇల్లంతా అల్లకల్లోలం. కాసేపటికి ఇంటికి వచ్చింది తను కానీ అదే నిశ్శబ్దం ఇంటిలో. ఆ రోజు రాత్రి ఆమె తన గదిలోకి వచ్చింది చాలా రోజుల తర్వాత. తిరిగి వెళ్లిపోయిన సంతోషం అంతా తిరిగి వచ్చినట్లుగా అనిపించింది. కానీ ఆనందాన్ని ఆవిరి చేస్తూ తన మాటలు నన్ను ఇంకా బాధ పెట్టాయి నన్ను కొడుకు దగ్గరికి వెళ్లి పొమ్మని జాగ్రత్తగా ఉండమని కలిసి ఇకపై బతకలేమని చెప్పింది కారణం మాత్రం ఎంత అడిగినా చెప్పలేదు.
 మరుసటి రోజు పిల్లలిద్దరితో గంట పైన మాట్లాడింది. వాళ్ళని అడిగితే వాళ్ళు ఏం చెప్పట్లేదు. ఒంటరివాణ్ణి చేశారు అందరు నన్ను. భారంగా గడిచిన రెండు రోజుల తర్వాత ఉదయం లేస్తూనే ఇంట్లో అంత గంభీరంగా ఉంది పరిస్థితి. తనకోసం వెతికాను. ఎక్కడా లేదు.పెరట్లో ఉందేమో అని వెళ్లాను. తులసి చెట్టు ముందు దీపం వెలుగుతోంది కానీ అక్కడ….. అక్కడ…… నా దీపం ఆరిపోయింది.” నాన్న అమ్మ మనకిక లేదు “అన్నమాట ఒకటే వినపడింది నా చెవులకు క్రమంగా నా శరీరం కూడా తేలిక అయిపోయింది. తనతోపాటే నేను. పిచ్చిది తను లేకపోయినా నేను బతకాలని బతుకుతానని అనుకుంది. అంత అనారోగ్యంలోను నా ధ్యాస తననుండి మార్చాలని అనుకుంది. మృత్యువు విడదీస్తే విడిపోయే బంధమా మాది. గట్టిగా అరిచి చెప్పాలనుకున్నా. కానీ మాట నా నోట్లోంచి రావడం లేదు.
 ఎదురుగా ఎప్పట్లా నవ్వుతూ పిలుస్తోంది కస్తూరి. లేచి తన దగ్గరికి వెళ్ళాను. నా మనసులోని సందేహాలు దూరం చేస్తూ తన కళ్ళలో వేల సందేశాలు. ఇప్పటికీ మా మనసులే మాట్లాడుకుంటున్నాయి. వినిపించని ఆ రాగాలని వింటూ కనిపించని అందమైన లోకాలకి తనతో నా పయనం తిరిగి మొదలైంది.
 *****
రచన: కాదంబరి కుసుమాంబ 
ఏకవీరా దేవి కోవెలలో ప్రదక్షిణలు చేసి, పూజారి స్వామి ఆశీస్సులు అందుకుని, గుడి వసారాలో కూర్చున్నాడు భైరవి రాజ గురు.
వృద్ధాప్యం, కాలం – పోటాపోటీగా తన మేనులోని శక్తిని తూకం వేస్తున్నవి. గుడి వరండా పావంచా మెట్లు ఇరు పక్కలా ఏనుగులు ఒద్దికగా కూర్చుని, భక్తులకు స్వాగతం పలుకుతున్నట్లు ఉన్నవి. ఆ బొమ్మలను ప్రేమగా నిమురుతూ కూర్చున్నాడు భైరవ,
పల్లె పాకలోని గురుకులం మాదిరి పాఠశాల – ఎర్ర ఏగాణీ తీసుకోకుండా గురువుగా గురుతర బాధ్యతలను తృప్తిగా నిర్వహించాడు –
అందుకే ఆయనకు భైరవి రాజ గురు – పేరులో గురు శబ్దం పొదిగి ఇచ్చారు ప్రజలు.
*****
భైరవయ్య అభిరుచి – జానపద కథలు, గీతాల సేకరణ. జానపద కథలు అనేకం పోగు చేసాడు. అంతేకాదు, అన్నింటినీ పుస్తకములుగా అచ్చొత్తించాడు. గ్రంధరూపంలో ప్రపంచానికి అందించాడు.
మొగిలిచర్ల కొలను నీళ్ళ పైనుండి వీస్తున్న గాలితెమ్మెరలు మృదువుగా పలకరిస్తున్నాయి. ఊరి సర్పంచి సర్వప్ప ప్రతి రోజూ అక్కడికి వస్తాడు భైరప్పా!  అంటూ స్నేహపూర్వకంగా. వారి కబుర్లు చల్లని గాలిని పెనవేసుకుంటాయి.
“మా వంశీయులు ఈ గుడిని కట్టించారూ స్వామీ, ఇప్పుడు చూడండి …” వేదనగా సర్వప్ప నిట్టూర్పులు గాలిని వేడెక్కిస్తాయి.
“నాన్నా, పొద్దుగూకింది. ఇంటికి వెళ్దాం, రండి. సర్వన్నా, ఇదిగోండి, మీరు అడిగిన పుస్తకం” అందించింది రేణుక.
ఇంకా, అలనాటి కాశీ మజిలీలు, చింతామణి కథలు చదివే వారున్నారు – అనే సంగతి భైరవయ్య పిల్లలకు సంతోషం కలిగిస్తుంది.
“ఈ మహా గ్రంధాలని ప్రచురణలు చేసి – పన్నెండు ఎకరాలు కరిగించాడు, మనకి నాస్తి మిగిలించి” కొడుకులు కాశీ, భట్ట ల చికాకులు ప్రసాదంగా లభిస్తుంటాయి. రేణు, సర్వప్ప వంటి వారి అనునయ వాక్యాలు భైరవ గురు మనసు తోటలోని పచ్చదనాన్ని కాపాడుతున్నాయి.
“మీ నాన్న గారు అమెరికాలో పుట్టి ఉంటే, హిమశిఖరంపై కూర్చుని ఉండేవారు కదమ్మా”  సర్వప్ప మాటలకు పెదవులపై లేత నవ్వు విరుస్తుంది.
*****
మనవళ్ళు, మనవరాళ్ళు – డాలర్ల దేశంలో స్థిరపడుతున్నారు.
మనమరాలు రుద్రమ దేవి “తాతయ్యా, మీరు ఇంటర్ నెట్ యుగం ఇది.” అని తాతకు బహుమానంగా ఇచ్చిన టీ.వీలో ఆధునిక ఔకర్యాదులన్నిటినీ నేర్పింది. “రిమోట్ – ఇంత చిన్నవస్తువులో అంత జగతి అద్భుతాలు ఇమిడి ఉన్నవి” సంభ్రమంగా సంబరంగా భైరవ ఫుల్ గా ఎంజాయ్ చేస్తున్నారు.
ముఖ్యంగా జానపద సినిమాలను తనివితీరా చూడసాగాడు.  చాలా కథలు – తాను సేకరించిన ప్రాచీన హిందూ సాహిత్య సంపదలే.
“మా పూర్వీకులు – కాసె సర్వప్ప – సిద్ధేశ్వర చరిత్ర – రాసారు భరప్పా, మా పూజ గదిలో భద్రంగా ఉన్నది. మీరు మళ్ళీ ప్రతులు చేసి, ప్రింట్ చేస్తారా!?” కాశీ, భట్ సర్వప్పను అరిచారు.
“అంతగా దురద ఎక్కువైతే, మీ ఎకరం పొలం అమ్మేసి, ప్రచురించండి, కాదన్న వారెవరు, అడ్డుకునే వారెవరు!?” భట్టు కేకలతో సర్వప్ప అభ్యర్ధన మొదటి రోజునే స్పీడ్ బ్రేకర్ వెనుక ఆగిపోయింది.
టివి లో గురువును మించిన శిష్యుడు – సినిమాను చూస్తున్నాడు భైరవ రాజ.
రేణుక గబగబా వచ్చింది. “నాన్నా! ఎంతసేపూ సినిమాలేనా, హాట్ హాట్ న్యూస్ వస్తున్నది” అని, రిమోట్
తీసుకుని, వార్తా ఛానెల్స్ పెట్టింది.
ఒకదాంట్లో ఒక అమ్మాయి స్వరం వేదికని అదరగొడ్తున్నది. ఈశ్వరి అందరినీ నిలదీస్తున్నది, “నాకు అన్యాయం జరిగింది… ” అంటూ వాపోతున్నది.
అసలేం జరిగిందంటే –
“నే రంగమెళ్ళి పోతాను, నారాయణమ్మా ……  “అనే జానపద గీతం కథ అది. ఆ పల్లె పాట – వెండితెరపైకి ఎక్కగానే, హిట్ సాధించి, విపరీతమైన జోష్ అందుకున్నది.
ఏ నోట విన్నా, ఏ రింగ్ టోన్ విన్నా అదే పాట.
“నేను మట్టి పిసికే నేలలో పుట్టాను. వీడియోలలో మొదటగా పాడింది నేనే.
ఆ సినిమా వాళ్ళు అడగంగానే,అరవై పాటలు, కష్టపడి రాసి ఇచ్చాను. గుండ్రంగా మంచి చేతిరాతతో – మా తమ్ముడి చేత రాయించాను.బోలెడు ఠావు పేపర్లు, జెరాక్సు ఖర్చులు, మా స్థోమతకు మించి ఖర్చు చేసి, ఛార్జీలు పెట్టుకుని వెళ్ళి, సినిమా డైరెక్టర్లు, నిర్మాతలకు అందించాము.
మా బోటి వాళ్ళు ఆరుగురి కష్టం వాళ్ళ మనసుకు పట్టలేదు.
నన్ను వదిలేసి, వేరే సినిమా గాయని చేత పాడించారు. నన్ను అన్యాయం చేసారు, నేను ఊరుకోను” మూడు రోజుల పాటు – అదే వార్తాంశం సంచలనం కలిగితూ బుల్లితెరలపై ప్రసార ఔతున్నది.
ఆనక ఆ చలనచిత్ర సంబంధీకులు రాజీ చేసుకున్నారు.
వారం రోజుల తర్వాత ఈశ్వరి టెలివిజన్స్ ద్వారా అందించిన శుభవార్త : “జానపద గేయ నిధి” అనే సంస్థను సినీ వర్గం వారి సహకారం అందుకుని, నెలకొల్పింది.
జానపద గేయ నిధి – పల్లె బాణీలను గ్రంధస్థంచేస్తుంది, ప్రసారమాధ్యమాలలో, పుస్తకాలుగా కలకాలం భద్రం అయ్యేలా చేస్తుంది,
ఈశ్వరి ఆశయాలు నెరవేరే మంచి ఘడియలు – భైరవి రాజ గురు, సర్వప్ప, రేణు వంటి వారికి మోదం, సమ్మోదం కలిగిస్తున్నాయి.
దాదాపు మూడు దశాబ్దాలు – folk stories వెండితెరను, ముఖ్యంగా మన తెలుగు తెరను స్వర్ణమయం గావించాయి. అయాచితంగా లభించిన నిధులు ఇవి. విజయవంతమైన చిత్రాలకు లభించిన లాభాలలో కనీసం ఐదు శాతం కేటాయిస్తే, అందమైన ఫొటోలతో, పల్లె కథలు – అందరి చేతులలో ఉండేవి. ఇది తన తీపి కల – కొన్నిసార్లు ప్రయత్నించి విఫలుడయ్యాడు భైరవ రాజ గురు. ఈశ్వరి గొంతు ఎత్తిన బంగారు ప్రయత్నం – అద్భుత ఫలితాలను ఒసగింది.
ఈ మట్టి చేతుల అమ్మాయి – మన భారతదేశం స్వాతంత్ర్యం పొందిన కొత్త దినాల నాడు ప్రాణం పోసుకున్న
తన ఆశని, బీజావస్థ నుండి, మహాతరువుగా పెరిగేలా ప్రోత్సహించగలిగే విశిష్ట మహిళయే ఈశ్వరి,
భైరవ, తదితరులు మట్టి మనిషి ఈశ్వరి దీక్ష, ఆచరణలల నుండి వెదజల్లి విరబూస్తున్న అరుణకిరణాల దొంతరల వైపు చూస్తున్నారు.
“సామీ, భుజంపైని కండువాను దులిపి వేసుకోండి. ఇంకా స్తబ్ధుగా అట్లాగే కూర్చున్నారే” వాకిట్లో గొబ్బెమ్మలు పెట్టిన ముగ్గు దగ్గర నిలబడిన వ్యక్తి సర్వప్ప కంచుకంఠం అది.  
రచన:  మోహనరావు మంత్రిప్రగడ
ఓ కళ్యాణ మండపంలో ఓ వేడుక జరుగుతోంది. వరసకి బావా, బావా అనుకొనే ఇద్దరు వయోవృద్దులు ఆ కార్యక్రమానికి  తమ తమ కుటుంబాలతో సహావచ్చారు. బావ, బావమరదులిద్దరు ప్రక్క ప్రక్కల కుర్చీలేసుకొని కూర్చోన్నారు.”యధారాజా తధాప్రజ అంటే ఏమిటండి బావగారు” అడిగాడు అందులో ఒకాయన. ఆయన పేరు రామనాధంగారు.
“ఏంలేదు బావగారు ఏదేశరాజైన ధర్మాత్ముడైతే, ఆ దేశ ప్రజలందరు ధర్మంగా ఉంటారు. అలాగే
రాజు దుర్మార్గుడైతే ప్రజలు అలాగే ఉంటారని దానర్దం” అని చెప్పారు.
ఆ రెండో ఆయన ఆయన పేరు విశ్వనాధంగారు. “అది నాకు తెలుసు బావగారు, నేనడిగింది ప్రస్తుత కాలంలో అలాంటివి ఏమయినా ఉంటే చెప్పండి చూద్దాం” అని చమత్కరించారు.
రామనాధంగారు. “కంగారెందుకు బావగారు ఇక్కడే చూపిస్తాను కొంచంసేపు ఆగండి” అని
సమాధానం చెప్పారాయన.
ఇంతలో ఆయన మనవరాలు అటుకేసి వస్తూ కనిపించింది. “తల్లి పండుగాడు ఏమిట్రా హడావిడిగా వెడుతున్నావు” అని అడిగారు.
“ఏం లేదు తాతగారు బైటకెల్దామని, ఏం మీకేమయినా కావాలా, కాఫి తెమ్మంటారా” అని అడిగింది ఆయన మనవరాలు దగ్గరకొచ్చి.
ఇంతలో ఆయన కుమారుడు, కోడలు ఆయన దగ్గరగా వచ్చి “మేం ఓసారి బైటకెళ్ళొస్తాం. మీకు ఏమయినా కావాలా? అందాకా నీరసం వస్తే రెండు బిస్కట్లు తినండి, కాఫి తాగుతారా” అని అడిగింది కోడలు.
“వద్దమ్మా! వెళ్ళిరండి. తొందరగా వచ్చేయండి, ఎండగా వుంది” అని అన్నారు విశ్వనాధంగారు. “అలాగే జాగ్రత్త బయటకెళ్ళకండి” అని చెప్పి కొడుకు, కోడలు బైటకి నడిచారు.
“ఏమిటండి బావగారు ఏదో నిరూపిస్తానని మీ కుటుంబం ముచ్చట చూపించారు, అంతెనా ఇంకేంలేదా” అని కాస్త వ్యంగ్యంగా నవ్వారు రామనాధంగారు.
“కంగారు పడకండి బావగారు కొంచం ఓర్పు వహించండి కొంచం సేపట్లో మీకే తెలుస్తుంది” అని తాపీగా నవ్వారు విశ్వనాగారు.
ఇంతలో రామనాధంగారి మనవరాలు అటు వెడుతూ కనిపించింది. ” మీ మనవరాల్ని పిలవండి బావగారు” అని అడిగారు విశ్వనాధంగారు.
ఇంతలో ఆ అమ్మాయే అలా వచ్చింది. “రాజి ఇలారావే” అని పిల్చారాయన. “ఎందుకు నీకు
పనిపాట ఏంలేదు, ఏవయినా కావలిస్తే వెళ్ళి తెచ్చుకోవచ్చుకదా ఊరికే అలా అరవకపోతే” అని అనేసి విసవిసా నడుచుకొంటూ వెళ్ళి పోయింది.
ఆ పరిణామాన్నించి ఇంకా తేరుకోకుండానే ఆయన కొడుకు కోడలు వచ్చి”ఎందుకండి అలా అస్తమానూ అరుస్తారు. ఎవయినా కావలిస్తే అక్కడ ఇస్తున్నారు కదా తెచ్చుకోవచ్చు కదా” అంది ఆయన కోడలు అయినా ఇంటిదగ్గర అలాగే ఉంటారు కదా, కనీసం బైటకొచ్చినప్పుడైనా కాస్త ప్రశాంతంగా ఉండచ్చు కదా, ఇంకేం మాట్లాడకుండా కూర్చోండి” అని అనేసి ఇద్దరు వెళ్ళిపోయారు.
ఆ హటాత్ పరిణామానికి రామనాధంగారు అవాక్కఅయ్యారు. చిన్నబుచ్చుకొని తల దించుకు కూర్చున్నారు, కళ్ళు కూడా కొంచం చమర్చాయి. “బాధపడకండి బావగారు ఒక్కోక్కసారి అలాగే జరుగుతుంటాయి” అని వోదార్చారు విశ్వనాధంగారు.
“అదికాదు బావగారు మీ మనవరాలు పిలవగానే రావడం చాలా గౌరవంగా అభిమానంగా మాట్లాడడం,
అలాగే మీ అబ్బాయి కోడలు వచ్చీ ఎంత అభిమానంగా మాట్లాడారు, నాకు చాలా ముచ్చటేసింది బావగారు మీకలా జరగడం, నాకిలా అవడం ఏమిటి బావగారు” అని వాపోయాడాయన.
“అదే బావగారు కుటుంబసభ్యులు ఇంట్లో పెద్దవాళ్ళని ఎలా గౌరవిస్తే పిల్లలు కూడా అలాగే గౌరవిస్తారు. అదే యధారాజా తధా ప్రజా అంటే” అని నెమ్మదిగా చెప్పారు విశ్వనాధంగారు.
“అయినా రెండుచేతులూ కలిస్తేనే తప్పట్లు అంటారు కదా మనం కూడా కొంత అనుకూల దృక్పధంతో ఉండాలి. అన్నివిషయాలలోను తలదూర్చి సలహాలివ్వకూడదు. మన రోజులు వేరు ఇప్పటి పరిస్దితి వేరు. అంచేత మనం తామరాకు మీద నీటిబొట్టులా ఉండాలి. అయినా కొన్నిసార్లు ఇలానే జరుగుతుంటుంది అయినా ఓర్పు వహించాలి మనలాంటి పెద్దవాళ్ళం. అలా ఉంటే వాళ్ళే గ్రహిస్తారు మంచిచెడ్డలు.ఇలా చెపుతున్నానని ఏం అనుకోకండి బావగారు” అని అనునయంగా భుజంమీద చెయ్యి వేసారు విశ్వనాధంగారు.
“క్షమించండీ బావగారు ఇందాకా మీతో చాలా వ్యంగ్యంగా మాట్లాడాను” అని విశ్వనాధంగారి రెండు చేతులూ పట్టుకొన్నారు రామనాధం గారు.
“పర్వాలేదులెండి బావగారు అదిగో భోజనాలకి పిలుస్తున్నారు లేవండి” అని లేచారు విశ్వనాధంగారు.
********

రచన:జి.వి.ఎల్. నరసింహం 
ఆ పట్టణంలో నున్న బ్యాంకులలో, ప్రైవేటు రంగంలో గల కనకలక్ష్మీ బ్యాంకు, చాలా పెద్దది. ఆ ఊళ్ళో పండ్రెండు శాఖలతో బాటు, రీజియనల్ మేనేజరు వారి కార్యాలయం కూడా ఉంది. ఆ బ్యాంకులోని ఒక శాఖలో, వెంకటాద్రి గత ముఫై సంవత్సరాల నుండి ప్యూనుగా పని చేస్తున్నాడు. నమ్మకస్తుడని, కష్టబడి పని చేస్తాడని, పేరు తెచ్చుకొన్నాడు. మరో నెలలో రిటైర్ కాబోతున్నాడు.
ఒక రోజు, మేనేజరు వెంకటాద్రిని పిలిచి, “వెంకటాద్రి, వచ్చే నెలలోనేనా నువ్వు రిటైరవుతున్నావు?”  అని అడిగేడు.
“అవును, సార్.” వినయంగా సమాధానమిచ్చేడు, వెంకటాద్రి.
“నువ్వు రిటైరయిన తరువాత, నీ జాగాలో మరో ప్యూనుని భర్తీ చెయ్యాలి. నీ లాంటి నమ్మకస్తుడు, కష్టబడి పని చేసేవాడు, కావాలి. నీకు బాగా తెలిసిన వాడెవడయినా ఉంటే, చెప్పు. ఆర్.ఎమ్. గారికి రికమెండు చేస్తా.” మేనేజరు, వెంకటాద్రితో చెప్పేడు.
“నేనే తమరిని రిక్వెస్టు సేద్దామనుకొంటున్నాను సార్. దేముడిలాగా మీరే అడిగినారు సార్.” వినయంగా అన్నాడు వెంకటాద్రి.
“ఎవరేనా ఉన్నారా?” మేనేజరు తెలియగోరేడు.
“ఉన్నాడు సార్. మా చెల్లమ్మ కొడుకండి. సింహాద్రి. తొమ్మిది దాక సదువుకున్నాడు సార్. ఇంగ్లీసు కూడా కొద్దిగా సదవగలడు సార్. మంచి కుర్రోడండి. బీడీ, సుట్ట, అలవాట్లేవీ లేవు సార్.” వినయంగా విన్నవించుకున్నాడు, వెంకటాద్రి.
“ప్రస్తుతం ఏమిటి చేస్తున్నాడు?”
“మన రెడ్డి సార్ ఉంటున్నారే, వినాయక ఎపార్టుమెంట్సు, అక్కడ వాచ్మనుగ ఉంటున్నాడు సార్. రెడ్డి సారే, ఏయించారు సార్.”
“బ్యాంకులో పని. నీకు తెలుసుగా. బాగా నమ్మకస్తుడయి ఉండాలి.”
“ఆ ఇసయంలో తమకు కంప్లయింట్ ఎప్పుడు రాదు సార్. గేరెంటి సార్.”
“సరే, వాడిని, రేపు సాయంత్రం 5 గంటలికి నన్ను కలియమని చెప్పు. సర్టిఫికేట్స్ తీసుకురమ్మని చెప్పు.”
“అట్టాగే సార్. ఆడికి ఈయాలే చెపుతా సార్. చాలా తేంక్స్ సార్.” వినయంగా నమస్కరిస్తూ, నిష్క్రమించేడు, వెంకటాద్రి.
వెంకటాద్రి రిటైరయ్యేడు. ఆ జాగాలో, సింహాద్రి టెంపరరీ ప్యూనుగా జాయినయ్యేడు. చాలా, నీతి, నియమం గలవాడు. ఆంజనేయ భక్తుడు. సమయానికి ముందుగానే వచ్చి, పనిలో నిమగ్నమవుతాడు. ఒకరోజు, కష్టమరు ఒకాయన, స్ట్రాంగు రూములో లాకరు ఆపరేటు చేసి, సెల్ ఫోను మరచిపోయేడు. తరువాత, అది గమనించిన సింహాద్రి, దానిని భద్రంగా మేనేజరుకు అప్పగించేడు. మేనేజరు, కష్టమరు, సింహాద్రిని ప్రశంసించేరు. ఇలాంటి ఉదంతాలు కొన్ని జరగడంతో, సింహాద్రి నమ్మకస్తుడని, అందరికి నమ్మకం కుదిరింది. కష్టమర్లు, కొందరు చిన్న వ్యాపారస్తులు, ఏదయినా కొంత డబ్బు వాళ్ళఖాతాలో జమ చెయ్యాలంటే, బ్యాంకు పని వేళలలో, దుకాణం వదలి వెళ్లడం కుదరదు. అటువంటి వారు కొందరు, సింహాద్రి బ్యాంకుకు వెళుతున్న సమయంలో, అతనిని చూసి, వాళ్ళ ఖాతాలో జమ చెయ్యమని డబ్బు ఇస్తూంటారు. నమ్మకంగా అవి జమ అవుతూంటాయి. తన వినయ విధేయతలు, సత్ప్రవర్తనలతో, అధికారుల మెప్పును సంపాదించి, పనిలో చేరిన అయిదు సంవత్సరాలకు, సింహాద్రి పెర్మనెంటు అయ్యేడు.
సింహాద్రి జాయనయిన మూడు నెలలకు, అదే బ్యాంకులో, అదే ఊరిలోని మరో శాఖలో, ఓ పెద్దాయన రికమెండేషనుతో, అప్పలకొండ టెంపరరీ ప్యూనుగా చేరేడు. సింహాద్రి, అప్పలకొండ, పరిచితులే. ప్రవర్తన, పనితీరులలో, సింహాద్రి, అప్పలకొండలది, పూర్తిగా భిన్నమయిన వైఖరి. పనిలో ప్రవేశించిన క్రొద్ది రోజులకే, అప్పలకొండ బ్యాంకుకు ఆలస్యంగా రావడం మొదలుబెట్టేడు. ఆలస్యానికి కారణం, అధికారులు అడిగితే, ఏవో కొంటె సాకులు చెప్పడం అలవాటయిపోయింది. అధికారుల హెచ్చరికలు మార్పును తేలేకపోయేయి. దానికి తోడు, తరచూ, కష్టమర్సులతో అభ్యంతరకరమయిన ప్రవర్తనలు మొదలుబెట్టేడు. అన్నింటినీ మించి, ఒక రోజు, చుక్క వేసుకొని డ్యూటీకి వచ్చి, ఆ మత్తులో ఒక కష్టమరును, కొట్టినంత పని చేసేడు. అప్పటికే, తరచూ వాడి మీద వస్తున్న కంప్లైంట్సుతో విసిగిపోయిన మేనేజమెంటు, ఈ సంఘటనతో, తుది నిర్ణయం తీసుకొని, నియమావళిని అనుసరించి, అప్పలకొండను డిస్మిస్ చెయ్యడం జరిగింది. అది జరిగిన అయిదారు సంవత్సరాల తరువాత, అప్పలకొండ అత్తవారి ఆర్థిక సహాయంతో, సింహాద్రి బ్యాంకుకు వెళుతున్న దారిలోనే, ఒక కిరాణా దుకాణం తెరిచేడు. సింహాద్రి పనిచేస్తున్న శాఖలోనే, అప్పలకొండ తన ఖాతా పెట్టుకొన్నాడు. తన ఖాతాలో జమ చెయ్యమని, బ్యాంకుకు రాకపోకలలో నున్న సింహాద్రికి, అప్పలకొండ డబ్బు ఇవ్వడం, అనేక మార్లు జరిగింది. సింహాద్రి క్రమం తప్పక వాటిని జమ చేసి, రసీదులందిస్తుండేవాడు.
ఆ రోజు 13 వ తారీఖు. సమయం సాయంత్రం. బ్యాంకు నుండి ఇంటికి వెళుతున్న సింహాద్రిని చూసి, “సింహాద్రీ” అని కేక వేసేడు అప్పలకొండ.
సింహాద్రి, దుకాణం దగ్గరగా వచ్చి, “ఎందుకేటి పిలిసినావు?” అని అప్పలకొండని ప్రశ్నించేడు.
“ఈ పదారొందలు, రేపు నా ఖాతాలో జమ చేసేయి.” అని 1600 రూపాయిలు సింహాద్రికి ఇచ్చేడు.
సింహాద్రి ఆ డబ్బు అందుకొని భద్రంగా తన పర్సులో పెట్టుకొన్నాడు.
సింహాద్రి, బజారులో కూరలు కొనుక్కొని ఇంటికి వెళ్ళేడు. బట్టలు మార్చుకొంటున్న సమయంలో సింహాద్రి, తన పర్సు పోయిందని గమనించేడు. గతుక్కుమన్నాడు. అందులో అప్పలకొండ ఇచ్చిన 1600 ఉన్నాయి. పరుగు పరుగున కూరల బజారుకి వెళ్ళేడు. ఆందోళనతో, అక్కడ నలుగురినీ అడిగేడు. ఫలితం శూన్యం. సింహాద్రికి ఏం  చెయ్యాలో తోచ లేదు. తన బ్యాంకు ఖాతాలో 1267 రూపాయలున్నాయి. భార్య, సీతాలుతో జరిగిన విషయం చెప్పేడు. బ్యాంకులో, ఉద్యోగస్తుల జీతాలు, ప్రతి నెల మొదటి తారీఖున జమ కావలిసినవి, ముందు నెల 25 నే జమ అవుతాయి. దంపతులిద్దరూ ఆలోచించుకొన్నారు. జరిగిన సంగతి అప్పలకొండకి చెప్పి, జీతం అందగానే 1600 రూపాయిలు, అప్పలకొండ ఖాతాలో జమ చెయ్యాలని నిశ్చయించేరు.
వెంటనే, సింహాద్రి, అప్పలకొండ దుకాణానికి వెళ్లి, వాడితో జరిగినదంతా చెప్పేడు. జీతం అందుకొన్నాక, 25 వ తారీఖున, వాడి ఖాతాలో తప్పక జమ చేస్తానని హామీ ఇస్తూ, క్షమాపణ చెప్పుకొన్నాడు. దానికి స్పందిస్తూ, అప్పలకొండ, “చమాపన లేటి, నానే బాద బడుతున్నా. నా యల్ల గదా, నీకు నట్టమొచ్చింది. ఏటి సేత్తాము మరి. నువు సెప్పినట్టే, నీ జీతం జమ అయినాక, నా ఖాతాలో ఏసిద్దుగానివి. మరేం దిగును బడబోక.” అని నచ్చ చెప్పేడు.
“సానా తేంక్స్, అప్పికొండ. ఒత్తా.” అని సింహాద్రి, శలవు తీసుకొని, ఇంటికి వెళ్లి, జరిగినిదంతా సీతాలుతో చెప్పేడు.
అది విని సీతాలు, “అప్పికొండ మంచోడు. నేకపోతే, అంత సొమ్ము, ఈ ఏలకీఏల ఎట్టా తెచ్చోల్లమి. అంతా ఆ సామి దయ.” అంటూ, గోడకి వ్రేలాడుతున్న మారుతి పటానికి వంగి నమస్కరించింది.
అనుకొన్న ప్రకారం, సింహాద్రి 25 వ తారీఖున, అప్పలకొండ ఖాతాలో 1600 రూపాయిలు జమచేసి, దాని రసీదు వాడికి అందజేసేడు. సింహాద్రి, పర్సు పోయిన విషయం, తన జీతం అందగానే, ఆ సొమ్ము వాడి ఖాతాలో  తప్పక జమ చేస్తానని చెప్పినప్పుడూ, అప్పలకొండకు దురాలోచన ఏదీ రాలేదు. కాని, ఆ రాత్రి, వాడికో దురాలోచన వచ్చింది. బ్యాంకు ఉద్యోగం పోయిన నాటినుండి, వాడి బుర్రలో ఏదో మూలన దాగి యున్న, సింహాద్రిపై గల అసూయ, బయటబడ్డాది. సింహాద్రి నిజాయితీపై దెబ్బ తీయడానికి తగిన అవకాశం దొరికిందనుకొన్నాడు. తన ఖాతాలో 1600 రూపాయిలు జమ అయిన దాకా ఆగేడు. ఆ మరునాడే బ్యాంకు రీజియనల్ మేనేజరు గారికి కంప్లైంటు పంపించేడు. దాని సారాంశం –
తను ఆ నెల 13 న, సింహాద్రికి 1600 రూపాయిలు తన ఖాతాలో జమ చేయమని ఇచ్చేడని, సింహాద్రి. తను నడుపుతున్న వడ్డీ వ్యాపారంలో, ఆ సొమ్ము వాడుకొని, 25 వ తారీఖున ఆ సొమ్ము తన ఖాతాలో జమ చేసేడని, ఆ కారణం వలన తనకు 1600 రూపాయిలపైన వడ్డీ నష్టము వచ్చిందని, అందుచేత దయదలచి తనకు ఆ వడ్డీ సొమ్ము ఇప్పించమని కోరేడు.
ఆ కంప్లైంటు, సింహాద్రి బ్రాంచికి వెళ్ళింది. బ్రాంచ్ మేనేజర్, సింహాద్రికి కంప్లైంటు తెలియబరుస్తూ, అతని సంజాయిషీ కోరేడు. ఆ విషయం యూనియన్ లీడరు, అప్పలస్వామికి తెలిసింది. సింహాద్రి వ్యక్తిత్వం బాగా తెలియడం మూలాన్న, అతను వెంటనే సింహాద్రిని కలసి, “సింహాద్రి, మేనేజిమెంటు వాళ్ళు నిన్ను సంజాయిషీ అడిగేరట. దేని కోసం?” అని ఆతృతగా అడిగేడు. సింహాద్రి జరిగినదంతా పూస గ్రుచ్చినట్లు చెప్పేడు.
“సింహాద్రి, అప్పలకొండ 13 వ తారీఖునాడే నీకు డబ్బు జమ చెయ్యమని ఇచ్చినట్లు రుజువేమీ లేదు గదా. అంచేత, వాడు నీకు 25 నాడే డబ్బు ఇచ్చేడని, అది ఆ రోజే జమ చేసేనని, సమాధానం ఇయ్యి. నీకేమీ కాదు. నేను చూసుకొంటా.” అని సలహాతో బాటు హామీ ఇచ్చేడు, అప్పలస్వామి.
అది విని సింహాద్రి, “అబద్ధాలెందుకు సార్. ఏటి జరిగినాదో, అట్టాగే సెబితే సరిపోద్ది గదా.”
“సింహాద్రి, నీకు తెలియడం లేదు. జరిగింది, జరిగినట్టే చెపితే కష్టాల్లో ఇరుక్కొంటావు. నీకు తెలీదు. ఆర్.ఎం. ఆఫీసులో, ఆ పెర్సొనల్ మేనేజరు గోపాల్, దేవాంతకుడు. ఎప్పుడూ, ఉద్యోగస్తులకి ఎలా కీడు చెయ్యడమా, అని ఆలోచిస్తుంటాడు. అతగాడు, నందిని పంది, పందిని నంది చేసి, నీ ఉద్యోగానికే ఎసరు పెట్టగలడు. నేను చెప్పినట్టు చెయ్యి.” అని మరోమారు నొక్కి చెప్పేడు.
సింహాద్రి జరిగినది జరిగినట్లు వివరిస్తూ జవాబిచ్చేడు. తాను వడ్డీ వ్యాపారాలు చేస్తున్నాడన్న అభియోగాన్ని మాత్రం ఖండించేడు. జవాబు చూసిన మేనేజరు, ఆ జవాబు పరిణామమేమిటో  సింహాద్రికి బోధపరచి, యూనియన్ లీడరుని సంప్రతించి, జవాబు మార్చుకోమని సలహా ఇచ్చేడు. సింహాద్రి జవాబులో మార్పు రాలేదు. ఆ జవాబు ఆర్.ఎమ్. ఆఫీసుకి చేరింది. ఆర్.ఎమ్. ఆఫీసులో, సింహాద్రి ఫైలు పెర్సొనెల్  మేనేజర్, గోపాల్  పరిశీలనార్థం వెళ్ళింది. ఆయనకు ప్రొమోషను వచ్చింది. ఆ రోజే రిలీవయి, కోల్కతాలోని బ్యాంకు హెడ్ ఆఫిసులో  చేరవలసి ఉంది.
గోపాల్, ఆ కంప్లైంటుని తనదైన దృక్పథంతో,  చూసేడు. ఫైల్ పట్టుకొని ఆర్.ఎమ్. గారి దగ్గరకు వెళ్ళేడు.
అతనిని చూసి, “Gopal, what is the matter.” అని ప్రశ్నించేరు, ఆర్.ఎమ్.
వినయంగా, ఆర్.ఎమ్. గారి టేబులుమీద, సింహాద్రి ఫైలు ఓపెన్ చేసిపెడుతూ, గోపాల్, “ఒక డిసిప్లినరీ ఏక్షన్ కేసు, సర్.” అని, ఆర్.ఎమ్. గారి ఎదుట నిలబడ్డాడు.
ఆర్.ఎమ్. గారు, సింహాద్రి మీద వచ్చిన కంప్లైంటు, సింహాద్రి సమాధానం చూసేరు.
“A serious case of dishonesty Sir. మీతో డిస్కస్ చేద్దామని వచ్చేను.” అని సింహాద్రిపై డిసిప్లినరీ ఏక్షన్ తీసుకోవాలని, తన అభిప్రాయం ధృడంగా విన్నవించేడు, గోపాల్.
“పర్సు బజారులో పోయిందని కారణం చెబుతున్నాడుగా. జీతం అందగానే జమ చేసేడుగదా.” ఆర్.ఎం. గారి అభిప్రాయం.
“అవన్నీ కల్పిత కథలు సర్. ఈ విషయంలో బ్యాంకు లీనియెంటుగా ఉంటె, బ్యాంకు ఇమేజ్ దెబ్బ తింటుంది సర్. అంతే కాదు, ఇటువంటి నమ్మక ద్రోహం ఇగ్నోర్ చేస్తే, రేపు వాడు పెద్ద ఫ్రాడ్ చెయ్యొచ్చు సర్.”
“ఎందుకైనా మంచిది, ఎంక్వయిరీ పెట్టించండి.” ఆర్.ఎమ్. గారి సలహా.
“Not necessary sir. వాడి రిప్లైలో అన్నీ ఒప్పుకున్నాడు. in fact, it is a confessional statement. So, as per our bank rules no enquiry is needed.”
“Then what is your opinion?” ఆర్.ఎమ్. గారి  ప్రశ్న.
“As per our disciplinary Rule 18 (2)(c), Bank can terminate his services, sir. You have the powers. Sir.”
“బాగా ఆలోచించేరా?” ఆర్.ఎం. గారు మరోమారు అడిగేరు.
“మన బ్యాంకు లాయరు, కృష్ణమూర్తి గారితో డిస్కస్ చేసేను సర్. అయన, నా ఒపీనియనుతో ఎగ్రి అయ్యేరు. వాడు సుప్రీం కోర్టుకెళ్లినా గెలవలేడన్నారు, సర్.”
” సరే, కృష్ణమూర్తిగారి లీగలు ఒపీనియను, రిటనుగా  తీసుకోండి. తరువాత చూద్దాం ” ఆర్.ఎమ్. గారి సలహా.
” ఈ సాయంత్రం, నేను రిలీవవుతున్నాను సర్.  తమరు కూడా రేపటినుండి శలవు మీద వెళ్తున్నారు.” నసుగుతూ నిలబడ్డాడు.
” డజ్ నాట్ మేటర్. కొత్త పర్సనల్ మేనేజరు త్వరలోనే జాయిను అవుతున్నారు. మీరు, మీ డిటైల్డ్ నోటు ఫైలులో రాసి ఉంచండి. కొత్త పర్సనల్ మేనేజరు, లాయరుగారి ఒపీనియనుతో, ఫైలు పుటప్ చేస్తారు.”
సింహాద్రికి, పార్టింగ్ గిఫ్టు ఇద్దామనుకొన్న గోపాల్, నిరాశతో తన సీటు చేరుకొన్నాడు.
ఆ మరునాడు నుండి ఆర్. ఎం. గారు రెండు వారాల శలవు తీసుకొన్నారు. గోపాల్  ప్రొమోషను మీద బ్యాంకు హెడ్ ఆఫీసు చేరుకొన్నాడు..
సుమారు ఎనిమిది సంవత్సరాలు, కేంద్ర ప్రభుత్వంలో ఆఫీసరుగా పనిచేసిన నరేష్, బ్యాంకు రీజియనల్  ఆఫిసులో, పెర్సొనెల్ మేనేజరుగా చేరేడు. శలవునుండి తిరిగి వచ్చిన ఆర్.ఎమ్. గారిని, నరేష్ మర్యాద పూర్వకంగా కలిసి, ఆశీర్వచనాలు అందుకొన్నాడు. బ్యాంకులో, అది తన మొదటి రోజు. తోటి ఉద్యోగులందరిని పరిచయం చేసుకొని, పనికి శ్రీకారం చుట్టేడు. టేబులు మీద ఉన్న పెండింగు ఫైల్సులో, సింహాద్రి ఫైలు, అన్నిటికంటే మీదనుంది. సింహాద్రి ఫైలు తెరిచేడు, నరేష్. సింహాద్రిని ఉద్యోగం నుండి తొలగించాలని ఇదివరకటి పెర్సొనెల్  మేనేజరు, గోపాల్ రాసిన నోట్ చూసేడు. అది ఆర్.ఎమ్. గారికి పుట్ అప్ చేయ వలసి ఉంది. నరేషుకు ఎందుకో అనిపించింది, బ్యాంకులో తాను ప్రవేశించిన మొదటి రోజే, మరొక ఉద్యోగి ఉద్వాసనకి, ఫైలు కదపాలా…అని. సింహాద్రిపై కంప్లైంటు, సింహాద్రి జవాబు, జాగ్రత్తగా మూడు నాలుగు మార్లు చదివేడు. సింహాద్రి ఫైలు మొదటి నుండి తిరగేసేడు. నిజాయితీపరుడని, కష్టమర్సుకు ఉత్తమ సేవలందించడలో వెనుకాడడని, పై అధికారులు, కష్టమర్సు, ఇచ్చిన ప్రశంసా పత్రాలు పది దాక కంట బడ్డాయి. బ్రాంచ్ మేనేజరు అభిప్రాయాలు కూడా తీసుకొన్నాడు. నిశితంగా పరిశీలించి, సింహాద్రిని ఉద్యోగం నుండి తొలగించడం ఎంత వరకు న్యాయమని దీర్ఘంగా ఆలోచించ సాగేడు నరేష్.
తన అభిప్రాయాలని ఆర్.ఎమ్. గారితో చర్చిద్దామని ఫైలు పట్టుకొని, ఆర్.ఎమ్. గారి ఛాంబరుకు వెళ్ళేడు.
“సార్, సింహాద్రి కేసు తమతో డిస్కస్ చేద్దామని వచ్చేను.” నరేష్ వినయంగా చెబుతూ, ఆర్.ఎమ్. గారి ఎదురుగా నిలబడ్డాడు.
“ఆ కేసు డిసైడు అయిపోయిన్ది. గోపాల్ నోట్ రాయలేదా?” ఆర్.ఎమ్. గారి ప్రశ్న.
“అయన రాసేరు సార్” వినయంగా, నరేష్ సమాధానం.
“అయితే మరి డిస్కషను ఏమిటి?” ఆర్.ఎమ్. గారి ప్రశ్న.
“తమరు అనుమతిస్తే, ఆ విషయంలో, నా అభిప్రాయాలని చెబుదామనుకొంటున్నాను.”
క్రొద్దిగా సంశయిస్తూ, “Okay.Tell me” అన్నారు, ఆర్.ఎమ్.
బ్రాంచి మేనేజరు, యూనియన్ లీడరు ద్వారా తనకు తెలిసిన విషయాలు, ఆర్.ఎం. గారికి విపులంగా చెప్పి,
“సార్, అప్పలకొండ మెయిన్ కంప్లైంటు, తనకు వడ్డీ నష్టం వచ్చిందని. కానీ, ఆ సొమ్ము 14 న జమ అయి ఉన్నా,  మన బ్యాంకు మినిమమ్ బాలన్స్ రూల్ ప్రకారం, అతనికి అధికంగా ఏమీ వడ్డీ రాదు. అంతే కాదు సర్, సింహాద్రి తన జవాబులో, అప్పలకొండ తనకు 1600 రూపాయిలు, 13 వ తారీఖున ఇవ్వలేదని, 25వ తారీఖున ఇచ్చేడని, ఆ రోజే, అతని ఖాతాలో ఆ సొమ్ము జమ చేసేనని, జవాబు ఇచ్చి ఉంటే, బ్యాంకు అతనిని ఉద్యోగం నుండి తొలగించ గలిగి ఉండేదా? తను ఇచ్చిన జవాబు వలన, తన ఉద్యోగమే పోవచ్చని యూనియన్ లీడరు ద్వారా తెలిసినా, నిజాన్ని దాచ లేదు. అది అతని నిజాయితీని నిరూపిస్తుందని, నా అభిప్రాయం సర్. తమరు   అంగీకరిస్తారనుకొంటాను.” అని నరేష్, ఆర్.ఎమ్. గారికి కన్విన్సింగుగా చెప్పేడు.
అవునన్నట్టు, ఆర్.ఎమ్. గారు తల ఊపడంతో, నరేష్ మరో అడుగు ముందుకు వేసేడు.
“సార్, ఈ కేసులో నాకు నమ్మక ద్రోహం కనిపించడం లేదు. సింహాద్రి నమ్మక ద్రోహే అయి ఉంటే, అప్పలకొండ ఇచ్చిన 1600 హరించేసే వాడు. 25 న ఆ డబ్బు జమ చెయ్యకపోయి ఉండేవాడు.”
ఆర్.ఎమ్. గారి తల మరోమారు ఊగింది, అవునన్నట్లు.
నరేష్ మరో అడుగు ముందుకు వేసేడు.
“సార్, సింహాద్రికి ఉద్యోగం తీసేయడమే జరిగితే, ఆ విషయం తెలిసినవాళ్ళందరూ, నిజం చెప్పి, సింహాద్రి బ్యాంకు ఉద్యోగం పోగొట్టుకున్నాడని, అందుచేత నిజం ఎప్పుడూ చెప్పకూడదనే అభిప్రాయం ఏర్పడడానికి అవకాశము ఉందని, నా అభిప్రాయం.”
“సరే, ఇప్పుడు ఏమిటి చేద్దాం.?” ఆర్.ఎమ్. గారు తెలియగోరేరు.
“సింహాద్రితో మీరొకమారు మాట్లాడండి సార్. జవాబు మార్చుకొంటాడేమో అడిగిచూడండి సర్,”, వినయంగా తన అభిప్రాయం చెప్పేడు, నరేష్.
“దేనికి?” ప్రయోజనం ఏమిటి, అన్నట్లు ముఖం పెట్టి అడిగేరు, ఆర్.ఎమ్.
“అతని నిజాయితీకి ఏసిడ్ టెస్ట్ సర్.”
 ఆర్.ఎమ్. గారు ఏమనుకున్నారో, “Call him.” అన్నారు.
“మీకెప్పుడు వీలవుతుంది సార్.”
“రేపు మధ్యాహ్నం 3 గంటలు.” అని చెప్పి, తల దించుకొని, తన పనిలో నిమగ్నమయ్యేరు ఆర్.ఎమ్. గారు.
నరేష్ నిష్క్రమించేడు.
మరునాడు, మధాహ్నం మూడు గంటలకు ఆర్. ఎమ్. గారిని కలియాలని, బ్రాంచ్ మేనేజరు సింహాద్రికి తెలియబరచేరు.
ఆ రాత్రి సింహాద్రి, సీతాలుతో ఆ సంగతి చెప్పి, ఆ మర్నాడే తనకి బ్యాంకులో ఆఖరి రోజేమో, అన్నాడు. గోడ మీద వ్రేలాడుతున్న, ఆంజనేయుని ఫోటోకి నమస్కరిస్తూ, “ఆ సామి అన్నాయం సేయడు.” అని ధైర్యం చెప్పింది సీతాలు.
మర్నాడు మద్యాహ్నం 3 గంటలు. వినయంగా నమస్కరిస్తూ, సింహాద్రి ఆర్.ఎమ్. గారి ఎదురుగా నిలబడ్డాడు. నరేష్ ఫైలు పట్టుకొని ఆర్.ఎమ్. గారికి దగ్గరగా నిలబడి ఉన్నాడు.
“సార్” అని ఆర్.ఎమ్. గారి వేపు చూసేడు, నరేష్.
“యు స్టార్ట్.” అన్నారు, ఆర్.ఎమ్.
“సింహాద్రి, సార్ నీ జవాబు చూసేరు. దాని మూలాన్న నీ ఉద్యోగం పోయే అవకాశముంది. ఇప్పటి వరకు నువ్వు చేసిన సేవలని దృష్టిలో ఉంచుకొని, నీ జవాబులో మార్పులు చేసుకొనే అవకాశం, సార్ నీకు ఇస్తారు.నీ జవాబు మార్చుకో.” అని, సింహాద్రి ఇచ్చిన జవాబును, వాడికి అందివ్వబోయేడు, నరేష్.
“సార్, నా ఉద్దోగం పోతాదని, నిజానికి తారు పుయ్యలేను సార్. నా పిల్లలికి ఎప్పుడూ సెప్తూంటా. అబద్దాలు ఎప్పుడూ సెప్పకండి, అని. ఈ సంగతి తెలిత్తే, ఆల్లకి మొహం ఎట్టా సూపిత్తా సార్. నిజాన్ని నిజం లాగే  ఉన్నీయండి సార్.” వినయంగా నమస్కరిస్తూ, తన జవాబు, నరేష్ నుండి అందుకొనే ప్రయత్నం చెయ్యలేదు.
ఆర్.ఎమ్. గారు ఆశ్చర్య పోయేరు. స్వయంగా రంగంలోకి దిగేరు.
“సింహాద్రీ, నీ నిజాయితీని మెచ్చుకొంటున్నాను. ఈ విషయంలో బ్యాంకు రూల్స్ ప్రకారం మూడు శిక్షలున్నాయి. ఒకటి, నిన్ను ఉద్యోగం నుండి తొలగించగలదు. రెండు, నీకు రెండు ఇంక్రిమెంట్లు ఆపగలదు, మూడవది, ఒక హెచ్చరిక ఇవ్వగలదు. నువ్వు ఏది కోరితే అదే నీకు ఖరారు చేస్తా.” సింహాద్రి నిజాయితీని మెచ్చుకొంటూ, ఆర్. ఎమ్. గారు, చేసిన ఏసిడ్ టెస్టు.
ఈ మారు ఆశ్చర్య పోవడం నరేష్ వంతయింది.
సింహాద్రి వినయంగా విన్నవించుకున్నాడు. “సార్, తమరు నా మీద సూపిన దయకు కోటి దండాలు, సార్.” కొన్ని క్షణాలాగి,
“సార్, పిల్లలోడిని, సేసేతులా ఉద్యోగం తీసేసుకోలేను. సార్.”
మళ్ళీక్రొద్ది క్షణాలాగి, “ఒక ఆర్ణింగు ఇచ్చి ఒదిలేడం సాలదేమో సార్. అప్పో సప్పో సేసి, ఆ మరుసటి రోజే  అప్పలకొండ ఖాతాలో 1600 జమ సేసి ఉండలిసింది సార్. అతగాడికి వడ్డీ నట్టం నేక పోయేది. తప్పే అయింది సార్. తమరు దయజేసి, నావి రెండు ఇంక్రిమెంట్లు ఆపీయండి, సార్.”
 ఆర్.ఎమ్. గారి ఆశ్చర్యానికి అంతు లేదు.
‘అప్పలకొండకి, బ్యాంకు రూల్స్ ప్రకారం వడ్డీ నష్టం రాదని తెలియబరచండి. Complaint disposed.’ అని, సింహాద్రి ఫైలులో రాసి, ఆర్.ఎం. గారు, సింహాద్రినుద్దేశించి, “ఇలాంటి విషయాలలో జాగ్రత్తగా ఉండు.” అని హితబోధ చేసేరు.
గంగిరెద్దులాగా బుర్ర ఊపి, ఆర్.ఎమ్. గారికి, వంగి వంగి నమస్కరిస్తూ, సింహాద్రి నిష్క్రమించేడు.
ఒక ఉద్యోగికి, న్యాయం చేయగలిగేనని సంతోషిస్తూ, నరేష్ ఫైలు పట్టుకొని, తన సీటుకు నిష్క్రమించేడు.
                                             ******************
రచన: విజయలక్ష్మీ  పండిట్
కృష్ణచైతన్యకు ఆ రోజు ఒకచోట కాలు నిలవడం లేదు. తమ్ముడు శ్రీ రమణ ఫామిలీతో క్రిస్మస్ సెలవులలో అమెరిక నుండి ఇండియా వస్తున్నాడు.
శ్రీరమణ, జయలక్ష్మి , పిల్లలు ఆదిత్య ,ఆద్య వాళ్ళందరితో గడపడం కృష్ణకు సుజాతకు పండగ.
వాళ్ళందరికి ఎవరెవరికి ఏమి ఇష్టమో రాసుకుని తెచ్చి పెట్టడం, రమణ కోసం కొత్త నవలలు , కథల పుస్తకాలు కొనిపెట్టే హడావిడిలో వున్నాడు కృష్ణ చైతన్య.
సుజాత భర్త హడావుడి గమనిస్తూనే రమణకు ,పిల్లలకు ఇష్టమయిన తినుబండారాలు చేసి పెడుతూంది.
“సుజి రమణకు నీవు చేసే బూందీ లడ్డు ఇష్టం చేస్తున్నావా “ అంటూ హడావిడిగా వంటింటిలోకి వచ్చాడు కృష్ణ .
భర్తను చూస్తూ”లడ్డు వాసన పట్టేశారన్నమాట” అంటూ తాను చేతులలో ఒత్తుతూన్న చిన్న లడ్డూను భర్త నోటి కందించింది.
“పచ్చకర్పూరం జీడిపప్పు ద్రాక్ష వేసి నీవు చేసే లడ్డు విజయవాడ దుర్గ గుడి ,తిరుమల లడ్డు ప్రసాదంలా రుచిగా వుంటుంది సుజా” అన్నాడు
కృష్ణ లడ్డు రుచిని ఆస్వాదిస్తూ.
“అవునూ..,మనం తిరుమలకు వెళ్ళాలనుకన్నాము కదా రమణ ఫామిలితో, ఆన్ లైన్ లో టికెట్లు బుక్ చేయాలి” అంటూ వెళ్ళాడు హడావుడిగా .
భర్త వెళ్ళిన వైపే చూస్తూ నిట్టూర్చిన సుజాత మనసులో ఆలోచనలు ముసురుకున్నాయి.
“ఎక్కడ పుట్టామో ? ఎవరి మూలాలు ఎక్కడో ?…ఎవరికెవరు రాసిపెట్టి ఈ అనురాగ బంధాలు అల్లుకుంటాయో ? ఇదేనేమో విధి రాత
అంటే ..పిల్లలు లేని మాకు దేవుడిచ్చిన మరిది శ్రీరమణే కొడుకైనాడు “ అనుకుంటూ లడ్డులు వత్తుతున్న సుజాతను ఆ జ్ఞాపకాలు చుట్టుముట్టాయి.
***
కృష్ణచైతన్యతో తన పెండ్లి ఆ రోజు . పీటల మీద కూర్చుంది సుజాత. పెండ్లి మంత్రాలు చదువుతూన్న పూజారి ఆదేసానుసారం పూలు అక్షింతలు పసుపు గణపతి పై చల్లుతున్నారు తామిద్దరు.
తన ప్రక్క ఎవరో మెల్లగా చోటుచేసుకుంటూ తనను రాసుకుంటూ కూర్చోవడంతో ప్రక్కకు తిరిగి చూసింది సుజాత.
ఆరేండ్ల శ్రీ రమణ బుగ్గసొట్టతో నవ్వుతూ తన వైపు చూశాడు.
అది గమనించిన కృష్ణ “ నా తమ్ముడు శ్రీరమణ” అన్నాడు సుజాతనుద్దేసించి.
సుజాత కండ్లు ముఖంలో ఆశ్చర్యం తొంగిచూసింది “ఇంత చిన్న తమ్ముడా “ అన్నట్టు . అది గమనించినా గమనించనట్టు వుండిపోయాడు కృష్ణ చైతన్య పెండ్లి హడావిడిలో.
కృష్ణ చైతన్యకు తమ్ముడున్నాడని విన్నది కాని  చూడలేదు సుజాత. కృష్ణతో తన పెండ్లి కుదరడం , సుజాత వాళ్ళ అమ్మకు ఆరోగ్యం బాగాలేక త్వరగా పెండ్లి ముహూర్తం అనుకోవడం వెంట వెంటనే జరిగిపోయాయి.
కృష్ణ చైతన్య వాళ్ళ నాన్న వెంకటేశ్వర రావు సుజాత తండ్రి రామారావు చిన్ననాటి స్నేహితులు. కృష్ణ చైతన్య మంచి కుర్రాడు ఈ మధ్యనే లెక్చరర్ ఉద్యోగం వచ్చిందని విన్న సుజాత తండ్రి తన ఏకైక కూతురు సుజాతను కోడలుగా చేసుకోమని వెంకటేశ్వర రావును అడుగుతాడు.
తన తల్లి తండ్రులతో సుజాతను చూసివచ్చిన కృష్ణచైతన్య సుజాతలోని అందము ఆకర్షణకు లోనయి ఇష్టపడతాడు. సుజాత కృష్ణ చైతన్యల పరస్పరం ఆమోదంతో పెండ్లిరోజు నిర్ణయం కావడం హడావుడిగా జరిగిపోతాయి. ఆ హడావిడిలో శ్రీ రమణను చూడలేదు సుజాత.
తమ పెండ్లిరోజు అదే మొట్టమొదటిసారి శ్రీరమణను చూడడం సుజాత అప్పుడప్పుడు తమరూములోకి నవ్వుతూ తొంగి చూడడం. సుజాత రమ్మంటే పరిగెత్తిపోవడం చేసేవాడు.
కృష్ణకు తమ్ముడంటే ప్రేమ . ఇంటికి వచ్చిన తరువాత సాయంకాలం రమణను కూర్చో పెట్టుకుని ఇద్దరు స్నాక్స్ తింటూ, రమణ స్కూలు విషయాలు,  జరిగిన క్లాసులు,ఆడిన ఆటలు , ఫ్రెండ్స్ విషయాలు అడిగి తెలుసుకొనేవాడు హోమ్ వర్క్ చేయించేవాడు.
ఒక్కోసారి తను కృష్ణతో గడపాల్సిన తన టైమ్ ను రమణ లాగేసుకుంటున్నాడని మనసులో బాధపడేది.
అమ్మా అమ్మా అంటూ అత్తమ్మ జయంతి కొంగు పట్టుకుని తిరిగే రమణను చూసినపుడు సుజాత మనసులో ఓ ప్రశ్న మేల్కొనేది “లేటుగా ఇంత గాప్ తో పిల్లలను ప్లాన్ చేసుకున్నారేమి అత్తమ్మ మామగారు “ అని.
ఒక రోజు కృష్ణ కాలేజికి బయలుదేరుతూ బస్ మిస్ అయిందని రమణను పిలిచాడు కారులో స్కూల్ లో దింపుతానని.
“రమణను దింపినపుడు మీకు తమ్ముడని తెలియక మిమ్మల్ని మీ అబ్బాయా అని ఎవరు అడగలేదాండి స్కూల్లో “అని మరలా..,
“చాల ఏజ్ గాప్ కదండి మీ అన్న తమ్ముడికి “ అని తన మనసులో గిరికీలు కొడుతున్న ఆ ప్రశ్నను కృష్ణ ముందు బయటపెట్టింది.
కృష్ణ సుజాత వైపు ఓ చూపు చూసి ఊరకుండిపోయాడు “టైమయింది కాలేజికి వెళుతున్నా సుజాతా “అంటూ. కృష్ణ ముఖం సీరియస్ కావడం గమనించింది సుజాత.
****
ఆ రోజు సాయంకాలం ఇంటికి వచ్చి స్నానంచేసి వచ్చి బాల్కని లో కేన్ ఊయలలో కూర్చున్నాడు కృష్ణ చైతన్య .
బాల్కనీలో ఆ చోటు , సూర్యుడు అలసి సంధ్య కౌగిలో సేదతీరేందుకు పయనించే ఆ సాయంకాలపు ఆసమయం కృష్ణకు ప్రీతి పాత్రమయినవి. తమ బెడ్ రూము ప్రక్క ఆ బాల్కని సుజాత పెంచిన పూలమొక్కలతో రంగులీనుతూ అందంగా వుంది.
సుజాత కాఫీ కప్పులు ఇద్దిరికి ట్రేలో పెట్టుకుని వచ్చి కృష్ణకు ఒక కప్పు ఇచ్చి , తానొకటి తీసుకుని ఇద్దరు కాఫీ తాగుతూ ఉండిపోయారు.
కొంతసేపయినాక “శ్రీరమణ అమ్మ ఇంట్లో లేరా “అని అడిగాడు కృష్ణ.
“లేరు అత్తమ్మ రమణను వెంటపెట్టుకుని బాలాజి గుడికి వెళ్ళారు. ఈ రోజు శుక్రవారము కదా “ అంది సుజాత.
కృష్ణ “ శ్రీ రమణ నాకు సొంత తమ్ముడు కాదు సుజాత. మా అమ్మ వాడిని నెల పసిబిడ్డగా ఎవరో గుడిలో వదిలి పోతే , ఎవరు పట్టించుకోకపోగా గుడికి వెళ్ళిన అమ్మ ఆ బిడ్డను ఇంటికి తెచ్చింది. నేను అప్పుడు కాలేజిలో చదువుతున్నా . మా నాన్న బొద్దుగా ముద్దుగా వున్న వాడిని చూసి ..
“మంచి పని చేశావు జయంతి! ఏ తల్లి కన్న బిడ్డో పాపం. తోబుట్టువులెవరు లేని మన కృష్ణకు తమ్ముడు వీడు“ అని, శ్రీ రమణ మహర్షి జీవిత చరిత్ర చదువుతున్న మా నాన్న వాడికి శ్రీ రమణ అని నామకరణం చేశారు.”అని ఆగాడు.
“అయ్యే .., అవునాండి తెలియక తేలిక మాటలన్నాను తప్పు తప్పు “ అని రెండు చెంపల మీద చేతులతో తట్టుకుంటూ “నన్ను క్షమించండి” అన్నది కృష్ణతో .
“సరేలే నీకు ముందే చెప్పక పోవడం నా తప్పు “ అని కాఫీ తాగి కప్పును ప్రక్కన స్టూల్ పైని ట్రేలో పెట్టాడు.
“నేను మొదట్లో నాకే సొంతమయిన అమ్మ నాన్నల ప్రేమను వీడు కాజేస్తువ్నాడని అనుకునే వాడిని. నా అసూయను, మనసును గమనించిన మా అమ్మ నాతో..,
“నాన్నా కృష్ణా నీకు దేవుడిచ్చిన తమ్ముడు శ్రీ రమణ . నీకు ఒక తోబుట్టువునైన ఇయ్యలేకపోయాను. మేము వున్నా లేకపోయినా శ్రీరమణ జీవితాంతం నీ కష్ట సుఖాలను పంచుకొనే తోడు నీకు. రమణను ప్రేమతో చూడాలి నీవు. “అని చెప్పినప్పటినుండి రమణంటే అనాద అనే ఆ భావన పోయి నా తోబుట్టువు అనుకుంటూ ప్రేమతో చూసుకుంటున్నాను. ఓక తోడ పుట్టిన వాళ్ళు వుంటే బాగుంటుందనేది రమణ వల్ల అనుభవమయింది నాకు. “ అన్నాడు కృష్ణ .
“అత్తమ్మది ఎంత మంచి హృదయం కదండి. శ్రీరమణను అత్తమ్మ చేరదీయకపోయివుంటే ఏ అనాధ శరణాలయంలోనో ఉండి ఈ ప్రేమ ఆదరణకు దూరమయేవాడు” అన్న సుజాత తో ఏదో చెప్పబోయి ఆగిపోయాడు కృష్ణ .
అంతలో శ్రీరమణ “అన్నయ్యా! వదినమ్మా”అంటూ పరిగెత్తుకుని వచ్చాడు వాళ్ళదగ్గరికి. చేతులో పట్టుకొచ్చిన పొంగలి ప్రసాదాన్ని కృష్ణ చేతిలో పెట్టాడు.
తరువాతి సంవత్సరం హార్ట్ అటాక్ తో అత్తమ్మ జయంతి చనిపోవడం . తాను గర్భం దాల్చి ఏడో నెలలో హైబీపీ వల్ల గర్భంలో బిడ్డ చనిపోయి తనకు గర్భసంచి సెప్టిక్ అయి తాను బతకాలంటే గర్భసంచిని తీసేయాలనడంతో ఆపరేషన్ చేసి గర్భసంచిని తీసేయమని భార్యను బ్రతికించుకున్నాడు కృష్ణచైతన్య.
అప్పటి నుండి శ్రీరమణనే సొంత బిడ్డగా భావించుకుంటూ ప్రేమతో పెంచుకున్నారు .
“సుజి మనకు రమణ వాళ్ళు వచ్చాక ఐదో రోజుకు టికెట్లు బుక్ అయ్యాయి తిరుమలలో దర్శనానికి. ట్రైన్ టికెట్లు కూడా బుక్ చేశాను నాన్నతో చెప్పి. నాన్నకూడా వస్తారు. నాన్న రైల్వే ఆఫీసర్ కదా ట్రైన్ టికెట్స ప్రాబ్లమ్ లేదు” అంటూ కృష్ణ రావడంతో సుజాత జ్ఞాపకాలు తెగి వర్తమానంలోకి వచ్చింది.
“ఏంటి అంత ఆలోచనలలో పడిపోయావు “ అని అడిగాడు కృష్ణ.
“మన గడిచిన జీవితం గుర్తుకొచ్చింది. అత్తమ్మ అన్నట్టు దేవుడిచ్చిన శ్రీరమణ మనకు తోడు నీడయినాడు “ అంది.
“అవును సుజి శ్రీరమణ లేకుంటే మన జీవితం ఎంత దుర్భలంగా నిరాశాజనకంగా ఉండేదో కదా” అన్నాడు కృష్ణ.
“అవునండి “ అంటూ లడ్డులను స్టీల్ మూతడబ్బాలో పేరుస్తూ వుండిపోయింది సుజాత.
ఆ సాయంకాలం ఆరు గంటల సమయంలో బాల్కనీలో వచ్చికూచున్న కృష్ణకు, వాళ్ళ అమ్మ జయంతిని గురించి వాళ్ళ నాన్న శ్రీనివాసరావు తనకు చెప్పిన మరపురాని ఆ సంఘటన మనసులో మెదిలింది.
***
ఆ రోజు కాలేజి నుండి వచ్చాడు తను. లంచ్ చేయకుండా బిస్కట్లు, టీతో సర్దుకుని క్లాసుకు అటెండవడంతో బాగా ఆకలేసింది.ఇంట్లోకి రాగానే “అమ్మ ఆకలేస్తూంది తినడానికేమయినా పెట్టు” అన్నాడు.
అప్పుడే పాలుకలిపి ఐదు నెలల శ్రీరమణకు పడుతూంది అమ్మ.
“అయిపోయింది నాన్న వస్తున్నా నంటూ శ్రీరమణను ఊయలలో పడుకోబెట్టి వచ్చేప్పటికి కొంచెం ఆలస్య మయిందని .తను అలిగి తన రూముకు వెళ్ళి పడుకున్నాడు. అమ్మ తన కోసం చేసిపెట్టిన బజ్జీలు ,సాస్ ప్లేటులో పెట్టుకుని తన రూములోకి వచ్చి చాలసేపు నన్ను బుజ్జగించి తినిపించింది.
ఇదంత నాన్న గమనించాడని తనకు తెలియదు.మరుసటి దినం సాయంకాలం తనను కూడా పార్క్ లోకి వాకింగ్ కు రమ్మని పిలుచుకొని వెళ్ళాడు. ఇద్దరం నడుచుకుంటూ వెళ్ళాము. కాలేజి కబుర్లు నా చదువు విషయం తాను నాన్నతో చెపుతూ నడిచిన తరువాత ఒక బెంచి మీద కూర్చున్నాము.
నాన్న నా బుజం పై చేయి వేసి ,”కృష్ణా మీ అమ్మను గురించిన ఒక విషయం నీతో చెప్పాలిరా నాన్న. “ అన్నాడు
“ఏంటి చెప్పండి నాన్న “ అన్నాడు తను .
“బిడ్డలు కలగని మా మేనత్త కమలమ్మ ,ఆమె భర్త మాధవ రావు మామయ్యకు శ్రీకృష్ణజయంతి  రోజు అనాధగా బస్టాండులో పొత్తిళ్ళలో చుట్టిన ఏడుస్తూన్న బిడ్డను ఇంటికి తీసుకొచ్చి పెంచుకున్న బిడ్డే నా భార్య , మీ అమ్మ కృష్ణ జయంతి. “ అన్నాడు.
కొంత సేపు ఏమి మాట్లాడకుండా ఉండిపోయాడు తను.
“మా అత్తమ్మ ,మామయ్య వాళ్ళకు బస్టాండులో కృష్ణాష్టమి రోజు ఆ పరిస్థితిలో దొరికినపుడు ఇంటికి తెచ్చి కృష్ణ జయంతి అని పేరు పెట్టుకున్నారు.
మా మామయ్యకు ముఖ్యమయిన స్నేహితుడు రామకృష్ణ పెంచుకోమని సలహాఇవ్వడంతో ,మా మేనత్త అన్న .., అదే మా నాన్న, మా చిన్నాన్న వాళ్ళు కూడా “బిడ్డలులేని మీకు దేవుడిచ్చాడు పెంచుకోమని “ చెప్పి సహకరించారు.
మీ అమ్మ నేను మేమిద్దరము చివ్నప్పటినుండి మంచి స్నేహితులము. తెల్లగా అందంగా వుండే కృష్ణ జయంతి అంటే మా ఇంట్లో అందరికి ఇష్టం .
మా కాలేజి చదువులు అయిన తరువాత , నాకు రైల్వేలో ఉద్యోగం వచ్చింది. పెద్దల అంగీకారంతో మా పెండ్లి జరిగింది.
“నాన్నా..అమ్మ కు తాను తాతకు దొరికి పెంచుతున్న బిడ్డ అని తెలుసా “ అని అడిగాడు తను.
“ జయంతి ఎనిదో క్లాసులో ఉన్నపుడు ఎవరి ద్వారానో జయంతికి తెలిసి అడగడంతో జరిగింది చెప్పారు . తనకు అంత మంచి జీవితానిచ్చిన మా అత్త మామలంటే ఎంతో కృతజ్ఞతతో కూడుకున్న ప్రేమ మీ అమ్మకు “.తన జీవితాన్ని తెలుపుకున్న మీ అమ్మకు రమణ అనాధగా గుడిలో ఏడుస్తూ కనిపించినపుడు ఎలా ఒదిలి వస్తుంది చెప్పు. మీ అమ్మ మనసును గ్రహించిన నేను వెంటనే ఒప్పుకున్నాను మీ అమ్మను మెచ్చుకుంటూ. ఇదంతా నీకెందుకు చెపుతున్నా నంటే ,మీ అమ్మ నేను రమణను పెంచుకున్నందుకు నీవు బాధపడకుండా వాడిని నీ తమ్ముడిగా ప్రేమతో అంగీకరించాలి కృష్ణ “ అని అన్నాడు నాన్న.
“కృష్ణా మనము  లోతుగా ఆలోచిస్తే ఈ భూమిపై మన మానవులందరి మూలాలు ఎక్కడ పుట్టి ఎక్కడెక్కడికి పాకి వ్యాపించినాయో ఎవరికి తెలుసు. మానవుల రక్తంలో ప్రవహిస్తున్న అమూల్యమయిన మానవత్వాన్ని మనం మరువకూడదు రా నాన్న కృష్ణ . మనలో ఇంకా మిగిలివున్న ఆ మానవత్వమే మానవ జాతిని బతికిస్తూంది. ఆ మానవత్వమే మీ అమ్మకు,శ్రీ రమణకు అందమయిన జీవితానిచ్చింది. “అని ఆగాడు నాన్న.
నా కండ్లు చెమ్మగిల్లడం గమనించి తుడుచుకున్నాను. నాన్న నన్ను తన ఛాతికదుముకుని ఓదార్చుతూ వుండిపోయాడు.
నన్ను ఒక మంచి మనిషిగా తీర్చిన మా నాన్నతో గడిపిన ఆ రోజును నా జీవితంలో మరువలేను.
భార్య సుజాతకు వాళ్ళ అమ్మ విషయం చెప్పవలసిన అవసరం లేదని అనుకున్నాడు కృష్ణ చైతన్య.
ఆ సంఘటనలో మునిగిపోయిన కృష్ణ బుజంమీద సుజాత చేయి ఆన్చి “ఏంటో దీర్ఘంగా ఆలోచిస్తున్నారు” అనడంతో కృష్ణ తేరుకుని,
తమ మీద కురుస్తున్న వెన్నెలను చూస్తూ “తమ వెలుగు కిరణాలతో చీకటిని పారద్రోలే సూర్యుడు, చంద్రుడు లేకపోతే మన జీవితాలు ఎంత పేలవంగా వుండేవో కదా సుజి..“అని అన్నాడు కృష్ణ సుజాత చేతిని తన చేతిలోకి తీసుకుని.
“అవునండి మన జీవితాకాశంలో అలముకున్న చీకటిని తరిమి వెలుగును నింపే సూర్యుడిలా శ్రీరమణ  మన జీవితాలలోకి వచ్చినట్టు” అంది  సుజాత వెన్నల నాస్వాదిస్తూ..”
*******






సమీక్ష: సరోజన బోయిని

మనసును దోచే చిన్న, చిన్న కథల వేదిక ఈ “గల్పికా తరువు”.
104 మంది రచయితల కథల సమూహమే ఈ “గల్పికా తరువు”. కేవలం 200 పదాలతో అర్థవంతమైన ఓ కథను అందించడం. రచయుతల సృజనకు పరీక్ష లాంటిది..
ప్రతీ రచయిత చిత్త శుద్ధితో విభిన్న కోణాలలో విభిన్న కథలను అందించారు. ఎవరి శైలిలో వాళ్ళు రచయితలు వారి కథలకు న్యాయం చేశారు.
సమాజ నైజాన్ని చూపించిన కథలు కొన్ని, సామజిక దృక్పధంతో రాసినవి మరి కొన్ని, కన్నీటి గాధలు, మనసు వ్యధలు ఇలా ఒక్కో కథలో ఒక్కో అంశంతో మనసును కదిలించేలా కరిగించేలా ఆలోచించేలా ఉన్నాయి.
ఇక ఇలాంటి మంచి కథలకు వేదిక ఇచ్చి వాటికి రూపం ఇచ్చిన శిల్పి ఆత్మీయ సోదరి జ్వలితక్క.
రచయితగా సాహితీ రంగం ఎన్నో సేవలు చేసి. తన ప్రస్థానం అక్కడితో ఆపేయకుండ సంపాదకురాలిగా కొత్త వాళ్ళను ప్రోత్సహిస్తూ, వెన్ను తట్టి వాళ్ళ రచనలను అన్నిటికీ తనే ఓ వేదికగా ముందుకు తీసుకు పోవడానికి తను చేస్తున్న కృషి. అనిర్వచనీయం. అది మన కళ్ళకు కనిపించే నగ్న సత్యం. సాహసం తో కూడిన తన ప్రస్థానంలో తన సంపాదకత్వంలో వచ్చిన పుస్తకాలు ఎన్నో..
ఇక పోతే ఇంత మంది రచయితలను ఒకే చోట చేర్చి. చిన్న కథలతో పుస్తకం వేయడం ఓ సాహసమే. అయినా దీనిని ఓ సవాల్ గా తీసుకొని మన ముందు “గల్పికా తరువు ‘పుస్తక రూపంలో ఉంచారు జ్వలితక్క.
ఇక ఇందులో  మొదటి కథ “అడ్డు గోడ” కులాల మధ్య ఉన్న అడ్డు గోడలు మానవత్వం ఎలా బద్దలు కొట్టి తొలిగించిందో చూపించే ఓ మంచి కథ.
ఇద్దరి ప్రాణస్నేహితులు ఒకరి కోసం ఒకరు ఏ అవసరం వచ్చిన సాయం చేసుకునే వాళ్లు. స్నేహితుడికి పరీక్ష పీజు కట్టడానికి డబ్బులు లేక పోతే ఆత్మాభిమానం గల తన స్నేహితుడికి చేబదులుగా ఇచ్చి  సాయం చేస్తాడు.
కానీ వాల్ల ఇంటికి భోజనానికి తీసుకువచ్చిన స్నేహితుడిని అంటరానివాడు అని వాల్ల తల్లి చేసిన అవమానంతో మొఖం చూపించుకోలేదు. చివరకు అంటరాని వాడే తన ప్రాణాలను మానవత్వం తో కాపాడినందుకు తన తల్లి లో మార్పు వస్తుంది.
*”అమూల్యం” ప్రమాదం లో అప్పుడే పెళ్లి అయిన తన బిడ్డను భర్తను కోల్పోయిన ఒక మహిళ తన కోడలికి మళ్ళీ పెళ్లి చేసి తన కోడలిలో కూతురును చూసుకుంటూ తన కోడలికి పుట్టిన బిడ్డను ఎంతో లాలనగి చూసుకునే ఒక ఆదర్శ స్త్రీ మూర్తి కథ.
*”అమ్మ తనం” తన భర్త ముందుకు, మగువలకు బానిస అయ్యి తన కళ్ళ ముందే వికృత చేష్టలు చేస్తూ విచ్చలవిడిగా తిరుగుతూ తనను శారీరకంగా ,మానసికంగా ఎంత బాధ పెట్టిన సహించిన ఆ తల్లి చివరకు కన్న కూతురు అని మరిచి తనతో తప్పుగా ప్రవర్తించిన ఆ తల్లి తన కళ్ళను తానే నమ్మక. చివరకు అపర కాళిల  మారి తన భర్తనే కడతేర్చిన తీరు.. తన బిడ్డ కోసం ఓ తల్లి తన భర్తనే శిక్షించిన కథ.
*”ఆదర్శం” పెద్దలు ఏమి చేస్తే పిల్లలు కూడ అదే చేస్తారు. మంచిలో, చెడులో పిల్లలు పెద్దవాళ్లనే అనుకరిస్తారు, అన్నది ఇందులో నీతి..
పిల్లల ముందు పెద్దలు ఎలా ఉంటే వారు కూడ అలాగే వుంటారు. పెద్దవాళ్లకు గౌరవం మర్యాద ఇవ్వడం అనేది తల్లిదండ్రుల నుండే నేర్చుకుంటారు. ఎవరినైన అమర్యాదగా చూస్తే పిల్లలు కూడ అలాగే చూస్తారు అని.
“అపాత్రసాయం” పాపం లేని వాళ్ళు అని సాయం చేస్తే విలాసవంతమైన జీవితానికి అలవాటు పడి అప్పులు చేసి తిరిగి వాళ్లకు ఇవ్వకుండ కొడుకు కోడలకు తగువు పెట్టించే అత్త కథ
“ఆమె కథ”ప్రేమించి పెళ్లి చేసుకొని ఓ.బిడ్డకు తల్లి అయి మోసపోయిన ఓ మహిళ కథ. చివరకు తన బిడ్డను పోషించ లేని స్థితిలో వేరే వాళ్లకు దత్తత ఇచ్చిన భర్త చేతిలో మోసపోయున ఓ..తల్లి కథ
“ఆమె విలువ” బ్రతికి ఉండగా ఎవరి విలువ తెలియదు పోయాక ఎంత బాధ పడ్డా వాళ్ళు తిరిగి రారు. తనకు అన్ని సపర్యలు చేసిన తన భార్య చనిపోయునంక ఓ భర్త పరిస్థితి ఎంటో ఈ కథలో చక్కగా చూపించారు.
“ఆసరా” కరోనాతో కంపెనీలు అన్ని మూత పడి పల్లెబాట పట్టి నలుగురి ఆకలి తీర్చే వ్యవసాయం చేసుకునే యువత కథ.
“నమ్మకం” ఓ బిడ్డ తన తల్లి మీద పెట్టుకున్న నమ్మకం. లాక్ డౌన్ లో పుట్టిన రోజుకు తన కూతురి కోరికను ఎలా తీరుస్తుంది అని తన భర్త ముందు తన కూతురి నమ్మకాన్ని నిలబెట్టిన తల్లి కథ. తను కోరుకున్నట్లు గానే తెల్లవారే సరికి తన కూతురికి కొత్తబట్టలు ఇచ్చిన ఓ తల్లి.
“మరణం”ఓ అబ్బాయి చనిపోయిన వాళ్లకు హాస్టల్ లో దెబ్బలు తింటూ బ్రతికి ఉన్న మనకు తేడా ఏంటి అనే తన బాధను వెళ్ల బోసుకునే కథ
“సదువు ఇమ్మర్స” బాల్య వివాహం చేసిన ఆడపిల్ల కథ. చదువుకుంటూ ఆటపాటలతో బడిలో గడపాల్సిన బాల్యాన్ని పెళ్లి పేరుతో బంధిస్తే మళ్ళీ ఆ ఆడకుతురు తన చదువును ఎలా కొనసాగించిందో చదువు విలువ గురించి చెప్పే మంచి కథ.
“ప్రే మంట” ప్రేమించి పెళ్లి చేసుకోని ఆ ప్రేమికుడి కపట ప్రేమను పసి గట్టి మోసపోయున అని తెలుసు కొని తనను వదిలేసి తన జీవితాన్ని చక్క దిద్దుకున్న యువతి కథ.
ఇలా చెప్పుకుంటూ పోతే ఒక్కో కథ ఒక్కో అద్భుతం. నారి శక్తిని చాటే మహిళల కథలు, మోసపోయినా మళ్ళీ తన జీవితాన్ని నిలబెట్టుకున్న వారి కథలు, చదువు విలువ తెలిపేవి, సంస్కారం నేర్పించేవి..
చక్కటి ముఖచిత్రంతో పెద్దలు విహారిగారు, శిలాలోలితగారి ముందుమాటలతో అందరూ చదవతగినది. ముఖ్యంగా విద్యార్థులు కూడా చదివి అర్థం చేసుకోగల పుస్తకం. నాకు తెలిసినంత వరకు తెలుగు సాహితీ చరిత్రలో గల్పికలతో వచ్చిన మొదటి సంకలనం…
(పుస్తకం కొరకు జ్వలిత-9989198943 సంప్రదించండి)
సమీక్ష: యడవల్లి శైలజ ( ప్రేమ్)

‘ బోల్డ్ & బ్యూటిఫుల్ ‘ పుస్తకం పేరు వినగానే మనకు కొంచెం అర్థమై పోతుంది. ఉన్నది ఉన్నట్టు వాస్తవికతను వెల్లడి చేస్తాయి ఈ కథలన్నీ అని.
డొంక తిరుగుడు లేకుండా ఉన్నది ఉన్నట్టు రచన చేసి పాఠకులను మెప్పించడం అనేది ఏ రచయితకైనా కాస్త కష్టమైన పని నిజాన్ని నిర్భయంగా రాయడానికి కూడా ఆలోచించుకునే సందర్భాలు ఉంటాయి. కానీ ఈపుస్తక రచయిత్రి అయిన ‘ అపర్ణ తోట ‘ కుండ బద్దలు కొట్టినట్టు ఈ సమాజంలోని వివిధ వర్గాల ప్రజల మధ్య ఉన్న స్త్రీ, పురుష సంబంధాలను, వారు పడే మానసిక వేదనను, స్త్రీలు, పురుషులు ఏర్పరచుకున్న లైంగిక సంబంధాలను మనుషుల జీవితాలను కళ్ళకు కట్టినట్లు తన కలంతో మనకు చూపించారు.
ఒక్కొక్క కథ ఒక్కొక్క వ్యథ . రచయిత్రి కూడా ప్రేమ, పెళ్లి అనే బంధాలలో జరిగే దోపిడీని తివాచీ కింద దాచిపెడ తాము అని తన మాటలో మనకు ఆమె గళాన్ని వినిపిం చారు.
” బోల్డ్ & బ్యూటిఫుల్ ” ఈ పుస్తకంలో మొత్తం 15 కథలున్నాయి.
” అన్ని కథలు ఒక్కొక్క పచ్చి నిజాన్ని మోస్తూ ఇంకా ఆరని గాయాల పచ్చి వాసనను వెదజల్లుతున్నాయి. ”
మద్యపానం కుటుంబ వ్యవస్థను ఆర్థికంగానే కాకుండ, బార్య భర్తల మధ్య ఉండే శారీరక, మానసిక సంబంధాలను కూడా అగాదంలోకి పడేసిన సంసారాలు ఎన్నో ఉన్నాయి. ఇందుకు ‘ పునీత ‘ కథే ఒక ఉదాహరణ.
మద్యపానం వల్ల నరాల బలహీనతకు లోనై బార్యను సుఖపెట్టక లేక తిరిగి ఆమెనే బూతులు తిట్టి అతని చేతగానితనాన్ని కప్పి పుచ్చుకుంటాడు. నెపం ఆమెపైకి నెట్టి వేస్తాడు. రాజేసి వదిలేసిన నిప్పు ఆమెను దహించి వేస్తుంటే దాన్ని చల్లార్చుకునేందుకు ప్రత్యమ్నాయంగా తన కూతురంత వాడైన అల్లుడు మురళీతో శారీరక సంబంధం పెట్టుకుని నెలసరి రాకపోవడంతో అలజడికి గురై పడుకుంటూ కూడా అదే కలగనడంతో తన తప్పుముప్పులా ముంచేస్తున్నట్టు ఉలిక్కిపడి లేచి నైటీ కింద ఎర్రని మరక చూసి అతనికి చెప్పాలని చూసి లేకపోతే ఇక తప్పదని మానసిక వేదన ఓ నిట్టూర్పు.
‘ పరిధి ‘ ఆడపిల్ల జీవితాన్ని ఖరీదైన బహుమతులతో బంధించి ఆమె ఖరీదైన జీవితాన్ని అత్త, భర్త , కుటుంబం లకు మూల్యాంకన చెల్లించే కథ.
మెటీరియల్ లైప్ అందులో వైఫ్ తో కూడా మెకానికల్ గా గడిపే మగాళ్ళు ఎంతోమంది బార్య అంటే వండడం, కడగడం, అవసరాలు తీర్చడం అంతవరకే అనుకుంటారు కొంతమంది ఆమె మనసు గుర్తించరు.ఆమె ఉనికిని కూడా పట్టించుకోరు . త్యాగంకు మారుపేరు ఆమెనే కావాలి ‘ ఇంటర్మిషన్ ‘ కథ ఇది అందరి మహిళల కథ.
” ఏడో ఋతువు ” కథ పేరులోనే వైవిధ్యభరితంగా, ఆకర్షణీయంగా ఉంది. ఇద్దరి ఆడవాళ్ళ మధ్య ఏర్పడిన సున్నితమైన బంధం జీవితాంతం కలిసి ఉందాం అనిపిం చేంత దగ్గరితనం కావడం. దీప వదిలి వెళ్లిన తర్వాత మేసేజ్ చేయడం, మాధురి దీప వెళ్ళినందుకు బాధపడ డం. పెళ్ళి చేసుకున్న భర్తతో లేని ఆత్మీయత, అనురాగం
మాధురి దగ్గర చవిచూడటం కథకు తగిన ప్రాధాన్యత ఉన్న పేరు.
” అపర్ణ తోట ” గారు కథల పేర్లు పెట్టడంలో చాలా శ్రద్ధ చూపించారు. కథపేరు చూడగానే మనసు కూడ కథలో లీనమవ్వమని తొందరపడుతుంది.
“రంగు వెలసిన జ్ఞాపకాలు ” కథ చదువుతుంటే కొన్ని వాక్యాల దగ్గర కళ్ళను కాసేపు ఆగిపోయేలా చేస్తాయి. కదిలిన కళ్ళను మళ్ళీ వెనక్కు మళ్ళిస్తాయి . ” నీకేం కావాలి?” ” ప్రస్తుతానికేం వద్దు. ” ” యాభైయ్యేళ్ల జీవితం ”
ఇవి చదవగానే ఆమె కోల్పోయిన జీవితం కోసం ఎంత తపించిపోతుందో అని అర్థమవుతోంది. ఆమె మళ్ళీ తనే తన సమయాన్ని ప్రేమ కోసం వృధా చేసే బదులు కాలాన్ని సరిగా ఉపయోగించి ఉంటే ఒక గొప్ప కళనో, జ్ఞానాన్నో, పరికరాన్నో సాధించేదాన్నే మోనని నిట్టూర్చుతుంది.
ఈ కింది వాటిని చూద్దాం ఒక్కసారి…..
“కాదు. ఇవన్నీ ముగిసిపోయిన ప్రేమలు. కానీ ఇంకా కొనసాగుతూనే ఉన్నాయి. ”
” ముగిసిన కథలు కావూ అవి?” ” ప్రేమ కథలకు ముగిం పు ఉంటుందేంటే పిచ్చిదానా? జ్ఞాపకాలు తట్టినప్పుడు ప్రతి ప్రేమ కథ మొదలవుతూనే ఉంటుంది. నిజంగా పచ్చి నిజం ఇది. కథ ముగింపులోను గుండెతడి చేసే భావుకత.
“తలుపుతీసి లోపలికి వెళ్లబోతూ ఒక్కసారి ఆగి మళ్లీ వెనక్కొచ్చి చూసిందామె. ఆ బెంచీలు గోడమీద చిత్రంలో కలిసిపోయాయి. వాటిమీదా, పక్కనా కూర్చొనీ, నుంచు నీ , విసుగ్గా, ఇష్టంగా, చిరాకుగా, నవ్వుతూ, మొఖం చిట్లిస్తూ ఆ గోడంతా రంగురంగుల చిత్రాలుగా నిండిపోయిన మనుషులు . విరిగిపోయిన తన మనసు ముక్కలు. కథకు ముగింపు కూడా ఆయువు పట్టు. ఆ విషయంలో కూడా రచయిత్రిగా తన శైలిని కనబరిచారు. అపర్ణ తోట.
ఒక అతడు – ఒక ఆమె ,గుడ్ మార్నింగ్ అదితి రెండు భర్తలు దగ్గరున్నా మనసులు దూరంగా ఉంటున్న ఆ మానసిక వేదనను దూరం చేసుకునే ప్రయత్నమే మరొక మగాడితో శారీరక సంబంధంకు కారణం.
“ప్రతి కుటుంబం అని చెప్పలేం కాని దాదాపు జరిగిన కథలు, జరుగుతున్న కథలు ఇవి ఇంత మంచి కథలు అనలేం ఎందుకంటే ఇవి కన్నీటి కథలు కనుక. చదివే ప్రతి ఒక్కరి మనసు కలిచివేస్తుంది.”
“ప్రేమికుల మధ్య కాని, బార్య భర్తల మధ్య కాని …. ప్రేమ, పరవశం, పులకరింత, కలవరింత, ఆ దగ్గరితనం, అనురాగం, ఆప్యాయత, ఒకరి స్పర్శ మరొకరికి తడిపిన జ్ఞాపకం. ఎందుకో మరి ఒకప్పుడు తన్నుకొని వచ్చిన అనుభూతులు. ఇప్పుడున్న అనుబంధాలలో కనుమరుగైపోతున్నయి. దగ్గరగా ఉండి దూరంగా ఉంటున్న బంధా లు ఇప్పుడు కనబడుతున్నాయి. అంతా యాంత్రికం అయిపోయింది. ……..
ఇటువంటి సమయంలో ప్రతి ఒక్కరు చదవాల్సిన పుస్తకం ఇది. ఎటువంటి భయం, సంకోచం లేకుండా వాస్తవికమైన కథలను మన ముందుంచిన ‘ అపర్ణ తోట ‘ గారికి హృదయపూర్వక అభినందనలు . ఇంకా మరెన్నో కథలను మనకు అందించాలని కోరుకుంటూ రచయిత్రి అపర్ణ తోట గారికి శుభాభినందనలు. ”
ప్రతులకు:
thota.aparna@gmail.com
Mobile: 9985427122
రచన: అంబడిపూడి శ్యామసుందర రావు. 

పిప్పలాదుడు బ్రహ్మవేత్తగా స్తుతించబడ్డాడు.  అతను అతని శిష్యులు అడిగిన ప్రశ్నలకు సమాధానంగా ప్రశ్నోపనిషత్తు ఆవిష్కరించబడింది.  ప్రశ్నోపనిషత్తు శంకరాచార్యుడు బాష్యరచన చేసాడు.  ప్రశ్నోపనిషత్తు పది ముఖ్య ఉపనిషత్తులలో ఒకటి.  ఈయన దయాళువు.  త్యాగశీలి.  దేవతల కోసము తన ప్రాణాన్ని త్యాగము చేసిన దధీచి, సువర్చలల కుమారుడు.  దధీచి తన శరీరాన్ని అగ్నికి ఆహుతి చేసి,  తన ఎముకలను దేవతలకు దానము చేస్తే,  వాటితో వారు బ్రహ్మ చక్రము, ఇంద్రుడు వజ్రాయుధాన్ని తయారు చేసుకొని అసురులపై యుద్ధము చేశారు.  దధీచి ప్రాణత్యాగము చేసేనాటికి అయన భార్య సువర్చల గర్భవతి.  తన భర్త మరణాన్ని తెలుసుకొని అప్పుడే పుట్టిన శిశువు(పిప్పలాదుడు ) ను ఒక రావి చెట్టు (పిప్పల వృక్షము) వద్ద ఉంచి,  దేవతలు వద్దని వారించినా కూడా సహగమనము చేసి భర్తను చేరింది.  అప్పుడు ఆ శిశువును దధీచి సోదరి దధీమతి చేరదీసి పిప్పలాదుడు అని నామకరణము చేసి పెంచింది.  చంద్రుడు పిప్పలాదునికి అమృతము ఇస్తాడు. అందుచేత పిప్పలాదునికి ఆకలి దప్పులు లేవు.  తల్లిదండ్రుల ప్రేమకి దూరమైన ఆ పిల్లవాడు అక్కడి రావిచెట్టు నీడలో తలదాచుకుంటూ,  ఆ చెట్టు పండ్లు తింటూ అక్కడికి దగ్గరలో గల చెరువులోని నీళ్లు తాగుతూ కాలం గడపసాగాడు.  ఈ కారణం గానే ఆ పిల్లవాడికి “పిప్పలాదుడు” అనే పేరు వస్తుంది.
ఆ పిల్లవాడి పరిస్థితి బాధ కలిగించడంతో నారద మహర్షి అతని దగ్గరికి వస్తాడు.  ‘ఓం నమో భగవతే వాసుదేవాయ’ అనే ద్వాదశాక్షర మంత్రాన్ని ఉపదేశిస్తాడు.  ఆ నామం అతని జీవితానికి వెలుగును చూపిస్తుందని చెప్పి వెళ్లిపోతాడు.  పిప్పలాదుడు అనుక్షణం ఆ మంత్రాన్ని జపిస్తూ మహర్షిగా మారిపోతాడు.  ఆ తరువాత పిప్పలాదుడిని కలిసిన నారద మహర్షి అతను సాధించిన తపోశక్తిని గురించి ప్రస్తావిస్తూ అభినందిస్తాడు.  పిప్పలాదుడు బాల్యంలో తాను కష్టాలు పడటానికి కారణమేమిటని నారద మహర్షిని అడుగుతాడు.  శనిదేవుడే అందుకు కారణమని నారదుడు చెప్పడంతో,  ఆ మహర్షి ఆగ్రహావేశాలతో శనిదేవుడిని గ్రహమండలం నుంచి కిందకి లాగి బాల్యదశలో ఎవరినీ పీడించవద్దని హెచ్చరిస్తాడు. ఇంతలో దేవతలంతా అక్కడికి చేరుకొని పిప్పలాదుడికి నచ్చజెబుతారు.  అతను శాంతించి శనిదేవుడిని తిరిగి గ్రహమండలంలో ప్రవేశపెడతాడు.  అందుకు సంతోషించిన బ్రహ్మదేవుడు శనివారం రోజున ఎవరైతే ‘పిప్పలాద మహర్షి’ నామాన్ని స్మరిస్తారో,  వాళ్లకి శని సంబంధమైన దోషాలు బాధలు ఉండవని వరాన్ని ఇస్తాడు.  అందువలన శని దోషంతో బాధలు పడేవాళ్లు పిప్పలాద మహర్షి నామాన్ని స్మరించడం వలన ఆశించిన ఫలితం కనిపిస్తుందని చెప్పబడుతోంది
తల్లిదండ్రుల మరణానికి కారణమయిన దేవతలను నాశనము చేయటానికి చంద్రుడిని సలహా అడుగుతాడు.   చంద్రుని సలహా మేరకు పిప్పలాదుడు శివుని గురించి తపస్సు చేస్తాడు.  ప్రత్యక్షమైన శివుడు పిప్పలాదునికి దేవతలను చంపటం అంత మంచి పని కాదు,  నిన్ను స్వర్గానికి పంపి నీ తల్లిదండ్రులను చూసే భాగ్యాన్ని కల్పిస్తాను అని సముదాయించి పిప్పలాదుని స్వర్గానికి పంపుతాడు. అక్కడ పిప్పలాదుడు తల్లిదండ్రుల ఆశీర్వచనం తీసుకొని భూమికి తిరిగి వచ్చి తన తపస్సును కొనసాగిస్తాడు.  కొంతకాలానికి పిప్పలాదునికి వివాహము చేసుకోవాలని అనిపించి అనవన్య రాజు దగ్గరకు వెళ్లి అయన కూతురు పద్మను ఇచ్చి వివాహము చేయమని అడుగుతాడు అనవణ్య రాజు విష్ణు భక్తుడు ఇంద్ర పదవిని కూడా వదిలేసిన వ్యక్తి.  మొదట్లో రాజుకు తన కూతురును మునికి ఇవ్వటం ఇష్టము లేదు.  కానీ అయన మంత్రి చెప్పినాక తన అభిప్రాయము మార్చుకొని తన కూతురు పద్మను పిప్పలాదునికి ఇచ్చి వివాహము చేస్తాడు.  పద్మ అందగత్తె మాత్రమే కాదు మహా పతివ్రత కూడా.  ఒకసారి పద్మ పాతివ్రత్యాన్నిపరీక్షించటానికి ధర్మదేవత మారువేషములో వచ్చి మునితో ఏమి సుఖ పడతావు నన్నువివాహమాడితే స్వర్గ సుఖాలు అనుభవించవచ్చు అని అంటాడు.  అది విన్న పద్మ ఆగ్రహించి ధర్మదేవతను చివరికాలములో నాశనము అయిపోతావని శపిస్తుంది. ధర్మదేవత నిజరూపములోకి వచ్చి పరీక్షించటానికి వచ్చాను,  శాపవిమోచన చేయమని అడుగుతాడు.  కానీ శాపము అనుభవించక తప్పదని కలియుగములో ఒంటిపాదముతో ఉండి కృతయుగము వచ్చేనాటికి నాలుగు పాదాలతో ఉంటావని శాపవిమోచనం చెపుతుంది.  ధర్మదేవత సంతోషించి భార్య భర్తలను సుఖసంతోషాలతో ఉండమని దీవించి వెళతాడు.
వీరిద్దరికి ఐదుగురు కుమారులు జన్మిస్తారు.  పిప్పలాదుడు తపస్సు చేసుకుంటూ తన దగ్గరకు వచ్చిన వారి ధర్మ సందేహాలను తీరుస్తూ కాలము గడుపుతుంటాడు.  ఒకనాడు కబంధుడు,  వైదర్భి,  కౌశల్యుడు, సూర్యాయనుడు, శైభ్యుడు, సుకేశుడు,  వంటి మునులు ఈయన దర్సనార్ధము వచ్చి వారి సందేహాలను అంటే సృష్టి ఎలా జరుగుతుంది,  ప్రాణము ఎలా పుడుతుంది నిద్రించేది ఏది మేల్కొనేది ఏది సుఖము ఎలా కలుగుతుంది వంటి క్లిష్టమైన ప్రశ్నలు,  ఆఖరుగా ఓంకారాన్ని ఉపాసించిన వాడు ఏ లోకానికి వెళతాడు అని వేదాంత పరమైన చర్చ చేస్తారు.  వారి ప్రశ్నలకు పిప్పలాదుడు ఇచ్చిన వివరణే ప్రశ్నోపనిషద్ గా వచ్చింది.  అంతేకాకుండా ఆ వివరణలను బట్టి గర్భోపనిషత్తు,  పరబ్రహ్మోపనిషత్తు వంటి గ్రంధాలు వచ్చినాయి.  ఈ విధముగా పిప్పలాదుడు బ్రహ్మవేత్తగా స్తుతింపబడ్డాడు.  అయన ఆలోచనలు బోధనలు అధర్వణ వేదానికి మూలముగా పరిగణింపబడతాయి. 
రచన: రామా చంద్రమౌళి

బతుకుతూ చనిపోతూ
మళ్ళీ బతుకుతూ చనిపోతూ
ఇక చనిపోతూనే బతకడం అలవాటైన తర్వాత
జీవితం స్థానికమో , ప్రవాసమో , ప్రవాస స్థానికమో అర్థంకాలేదామెకు
మనిషి ఎక్కడ జీవిస్తూంటే అదే స్వస్థలమని తెలుస్తోందామెకు –
రాత్రంతా ఆమె ఒంటరిగా మగ్గాన్ని నేస్తూనే ఉంది
ఒక నిర్విరామ లయాత్మక శబ్దం బయటా .. లోపల గుండెలో
ఆమె నేసే బట్ట రేపు ఎవరికి వస్త్రంగా మారుతుందో తెలియదు –
యుగయుగాలుగా నడచి వచ్చిన దారుల్లో
పరిచయమైన ప్రతి దీపస్తంభమూ .. ప్రతి మనిషీ
ఒక అధ్యాయమే .. పుటలు పుటలుగా  జ్ఞానమై
అన్నీ ఇసుక చెలిమెలు.. తోడుకోవాలి ప్రాణజలం కోసం –   
ప్రపంచం దిక్కు ఆశ్చర్యంగా చూస్తూ మొదలైన ప్రయాణం
ప్రపంచమే తన దిక్కు ఉత్సుకతతో చూడాలని తపిస్తూ ఎదుగుతున్నపుడు
అరికాళ్ళ నిండా అన్నీ సీసవక్కలే
రక్తాలోడే గాయాలు .. మనిషి ఎప్పుడైనా ఒంటరే అని పాఠాలు చెబుతాయి
ఒంటరిగానే అరణ్యాల వెంట , నదీ తీరాల వెంట
పర్వతాలను చీల్చుకుని మైదానాల వెంట .. నడచి వస్తూ వస్తూ
మనిషి ఒక చరిత్రయి .. ఒక నాగరికతై .. ఒక సంస్క ృతై
గత వర్తమాన భవిష్యత్‌ విచికిత్సలన్నీ
ఎదుట .. రాతి నేలపై గిరగిరా తిరుగుతున్న బొంగరమైతే
తాడు విశ్రమిస్తూ ఉంటుంది నేలపై
రెండు చేతుల కోసం వేచి చూస్తూ –
ఒక్కసారి ‘ జై హనుమాన్‌ ’ అని కాల జలపాతంలోకి దూకి
అట్టడుగు లోతుల్లో అన్వేషిస్తున్నపుడు
దొరికిన ‘ సీతమ్మ ముక్కు పుడక ’ వెనుక
ఎన్ని అశ్రుజలధులో .. ఎన్ని యుద్ధ శంఖారావాలో
అన్నీ మనుషుల జాడలు జాడలుగా .. అనేక ఆనవాళ్ళుగా
పాకురు పట్టిన మెట్లతో దిగుడు బావులుగా
ప్రత్యక్షమౌతున్నపుడు
హృదయం ఒక కణకణలాడే నిప్పుల మండె
.. వెంటనే కొండల గుండెల్లోనుండి వినిపించే
ఏక్‌ తార జీవధ్వనిలో కొట్టుకుపోతూ
పచ్చని గడ్డిలో .. గుంపులు గుంపులుగా మేస్తున్న
గొర్రెల మందలను చూస్తూ
ఎక్కడో విస్మృత  శిథిలాలయ అగరొత్తుల ధూమంలోకి
మహాభినిష్క్రమణ –
భగవంతుడా.,
నాకు రవ్వంత సహనం .. ముత్యమంత సంయమనం .. పిసరంత శాంతిని ప్రసాదించు
అన్న అర్థింపుతో మగ్గంపై గుడ్డను నేస్తున్న ఆమె
తన రెండు దివ్య హస్తాలతో సమర్పించే వస్త్రం
రేపు ఎవరి దుస్తులకోసమో .. తెలుస్తుందా మనకు –  
Translated by Mydavolu Venkata Sesha Sathyanarayana             
Slimy Stairwell
Living and dying,
again living and dying,
then living while dying.
Once got into this habit,
she couldn’t understand
whether life is native, exile or nativised exile!
She started understanding
that wherever the human lives
that’s the native.
Burning the midnight oil,
she kept weaving at the looms!
A continuous beat within and outside her heart.
It’s not known the cloth she’s weaving
who it is going to clothe!
In the paths tread since epochs,
every lamppost and every man
that is crossed, is a vibrant chapter.
Pages and pages of wisdom
and oh, those sandy troughs of wisdom
must draw from them the ale of life!
A journey started staring at the world
and trekking with a staunch desire
to make the world look at him.
The soles pierced by pieces of glass,
and oozing bloody wounds
echo the ultimate adage
that man is always alone. 
Walking through the woods,
traipsing along the sandy shores of rivers,
breaking through the mountains,
and sauntering on wide green meadows,
man himself became a history,
a culture and a civilization!
The dilemmas of past, present, future when spin
the grounded whipping threads rest,
waiting for two inviting arms.
Chanting “Jai Hanuman,”
the time-deluge, there fathoms deep
the glittering nasal stud of Mother Sita.
Oh, behind that golden stud
you behold more gushing oceans of tears
and hearken to the deafening sounds of trumpets
 played during gruesome wars!
They all became the un-shattered footprints
and eternally burning landmarks
of past human wiles and woes
that take you to the depths
through the slimy steps
 of said and unsaid history’s stairwell!
The smell of burning pyres emitting from heart
was soon shattered by sweet music
diffusing from the distant caverns
and gazing at the grazing sheep in green meadows,
she thought of her last journey
through the fragrant incense
coming from the ruins of ancient temples.
She prayed
“O God give me a bit of patience,
a little compassion and a wee of peace!”
But can we ever know
whom she’s weaving those clothes for?
