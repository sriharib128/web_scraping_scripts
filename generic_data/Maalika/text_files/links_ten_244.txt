రచన: దాసరి అమరేంద్ర
            డిగ్లీపూర్‌లో నా ముఖ్య లక్ష్యం రాస్‌ &  స్మిత్‌ ద్వీపాలు.
ఫోటోలు చూసి ఉన్నాను. సయామీస్‌ కవలల్లా ఆ రెండు ద్వీపాలూ ఓ ఇసుక దారితో సంధింపబడి ఉండడం  అక్కడి ముఖ్య ఆకర్షణ. ఆ ద్వీపాలకు వెళ్ళాలంటే ముందు పది కిలోమీటర్లు ఉత్తరాన ఉన్న ఏరియల్‌ బే జెట్టీ చేరుకోవాలి. అక్కడినుంచి మళ్ళా మరపడవలో అరగంట ప్రయాణిస్తే ఆ ద్వీపాలకు చేరుకోవచ్చు. ఆలస్యమయి పోతోందన్న హడావుడిలో దారిలో కనిపిస్తోన్న అండమాన్ల ఏకైక నది కాల్‌పోంగ్‌ని కూడా విస్మరించి పదిగంటల ప్రాంతంలో జెట్టీ చేరుకొన్నాం. కాకపోతే అక్కడ ఇంకా రోజు తెల్లవారలేదు.
‘పదిన్నరకు గానీ ఆఫీసుల వాళ్ళు రారు. ఆ ద్వీపాలకు వెళ్ళడానికి రెగ్యులర్‌గా తిరిగే పడవలంటూ లేవు. ఎవరికి వారు బోటు మాట్లాడుకొని వెళ్ళిరావాలి. ఫారెస్టు వాళ్ళ పర్మిషనూ తీసుకోవాలి. అది కూడా పడవకీ, అందులో ఎక్కే మనుషులకీ కలపి ఒక్కటే పర్మిషను ఇస్తారు’ ఓపిగ్గా వివరించాడు అక్కడి చౌకీదారు!
చేసేదేముందీ… నిరీక్షణ.
ఓ ఇన్నోవాలో మధ్యవయసు బెంగాలీ దంపతులు వచ్చి కలిసారు. మనిషికి మనిషి సాయం. ముగ్గురమున్నా రానూ పోనూ బోటు అంటే మూడు వేలు. ఖర్చు ఎక్కువగదా అని ఆలోచిస్తోంటే మరో ఒరియా ఫామిలీ. వాళ్ళిద్దరు, ఇద్దరు టీనేజి ఆడపిల్లలు వచ్చి కలిసారు. ఈ లోగా ఓ ఫ్రెంచి పెద్దవయసు జంట. అంతా కలసి తొమ్మిది! బోటుకు సరిపడా ప్రయాణీకులు.

అరగంట ప్రయాణం.. అటూఇటూ ఏవేవో ద్వీపాలు.. అరణ్యాలు.. ఆహ్లాదకరమైన ప్రయాణం. పదకొండు గంటల  ప్రాంతంలో లోతులేని తీరంలో నిర్మలమైన జలాల మధ్య ఆ ద్వీప ద్వయంలో దిగాం.
ఎటు చూసినా నీళ్ళే.. తెల్లని ఇసుకే… పచ్చని చెట్లే.. మా పదిమందిమీ, మరో పడవలో అపుడే దిగుతోన్న మరో పది మందీ ` ఆనాటికి ఆ ద్వీపాలకు మా ఇరవై మందిమే అతిధులం. రాస్‌ ద్వీపంలో స్నానాలకూ నీళ్ళల్లో ఆటలకూ అనువుగా ఉన్న సముద్రం, కొంచెం లోపల మాలాంటి వాళ్ళ  కోసం నేలకు ఇరవై అడుగుల ఎత్తున వెదురుతో నిర్మించిన పిక్నిక్‌ హట్‌లు.. ఆ ద్వీపానికీ పక్కనున్న స్మిత్‌ ద్వీపానికీ మధ్య నున్న ‘ఇసుక వంతెన’.. పోటు నీళ్ళు వచ్చి ఆ వంతెనను ముంచెత్తితే చూద్దామన్న తాపత్రయం.. మా బోటుమేట్లతో కలసిన తాత్కాలిక స్నేహాలు… మరో బోటులో వచ్చిన వారితో కబుర్లు.. ఓ గంట తెలియకుండా గడిచిపోయింది. ఆ రెండు ద్వీపాలూ ఎంతో సుందరంగా ఉన్నాయి. ప్రపంచంలోని అత్యంత అందమైన ద్వీపాల్లో ఇవీ ఉన్నాయట. ప్రపంచం సంగతి తెలియదు గానీ నేను చూసిన చక్కని ప్రదేశాల్లో ఇవి ఎన్నదగ్గవి.
రెండో బోటు పూర్తిగా ఓ కుటుంబానికే చెందినది. అంతా కలసి ఆరుగురు. నలుగురు ఢిల్లీ మనుషులు. మిగిలిన ఇద్దరూ డిగ్లీపూర్‌లో పనిచేస్తోన్న ఓ నావీ అధికారీ, అతని భార్యా. మాటల మధ్య నేను భారత్‌ ఎలక్ట్రానిక్స్‌ మనిషినని తెలుసుకొని ఆ నావీ అధికారి ‘‘మీ ఆఫీసరొకాయన పోయినేడాది ఏదో ప్రాజెక్టు విషయంలో డిగ్లీపూర్‌ వచ్చాడు. హఠాత్తుగా గుండెపోటు. ఎంత ప్రయత్నించినా కాపాడలేకపోయాం. ఇప్పటికీ అయ్యో అనిపిస్తూ ఉంటుంది’’ అంటూ చెప్పుకొచ్చాడు. ‘ఎవరూ ` గురురాజా’ అని అడిగాను ` గుండె లయ తప్పుతోండగా! అవును. అతనే. ఏడేళ్ళ క్రితం బెంగుళూరులో మా టీమ్‌లోనే ఉండే వాడు. నాకన్నా అయిదారేళ్ళు చిన్న. మంచివాడు. నవ్వు మొహం. నమ్మకస్తుడు. ‘హఠాత్తుగా అండమాన్ల ఏదో మారుమూల ప్రాంతంలో గుండెపోటుతో పోయాడు’ అని కొలీగ్స్‌ ఏడాది క్రితం చెప్పిన మాట నిజం. ఆ మారు మూల, ఈ డిగ్లీపూర్‌ అన్నమాట. ప్రపంచం ఎంత చిన్నదీ!!
మరో గంట ఆ రెండు ద్వీపాలనూ తిరుగాడుతూ, మేం తెచ్చుకొన్న ఫలహారాలను కలగలపి పంచుకొని తింటూ, కబుర్లు చెప్పుకొంటూ ` అలా తాపీగా నీటి ఒడ్డున పచ్చార్లు చేస్తోంటే సముద్ర మధ్యం లోంచి ఈదుకొంటూ వస్తోన్న ఓ తెల్లజంట కనిపించింది. వాళ్ళు ఒడ్డు చేరీ చేరకుండానే పలకరించి ‘ఏ దేశమూ?’ అని అడిగాను. ‘జర్మనీ’ అన్నాడు. ‘ఎన్ని రోజులు పట్టిందీ ఈదుకొంటూ రావడానికీ’ అని నా చమత్కారం! అతనికి అర్ధంగాలేదు. ‘రోజులేమిటీ? గంటన్నర’ అన్నాడు. ‘జర్మనీ అంటున్నావు. అంత దూరం నుంచి గంటన్నరలో ఎలా వచ్చేసావూ?’ జోకు కొనసాగించాను. ఈ సారి పేలింది. ‘బావుంది బాసునీ జోకు.. జర్మనీ నుంచి గాదులే. అల్లదిగో ఆ దూరాన కనపడుతోందే కొండ చెరియ.. అక్కడ దిగాం నీళ్ళలో.. చల్లని నీళ్ళలో… చక్కని ఈత.. ఏదేమైనా నీ జోకు బ్రహ్మాండంగా ఉందనుకో’ అని మాట కలిపాడు ఆ జర్మనీ యువకుడు.
 
ద్విదీప యాత్ర ముగించుకొని జెట్టీ చేరే సరికి రెండయిపోయింది.
‘పద క్రిష్ణా సాడిల్‌ పీక్‌కు’ అన్నాను.
‘కష్టం సార్‌. రెండయిపోయింది. నాకూ దారి అంత బాగా తెలియదు. కనీసం ఓ గంట పడుతుంది చేరడానికి. మళ్ళా మరో గంట ట్రెక్కింగట కొండ ఎక్కడానికి. ఇదంతా పెట్టుకొంటే ఇక్కడే చీకటి పడిపోతుంది. వదిలేద్దాం’ అన్నాడు.
నిజమే. అతను చెప్పినది నిజమే. టైము సమస్యే!
అయినా ప్రాణం ఘోరంగా ఉసూరు మంది. ప్రపంచపు ఎవరెస్టు ఎలానూ ఎక్కలేను. కనీసం అండమాన్ల అత్యున్నత శిఖరమైనా ఎక్కుదామని ముచ్చటపడ్డాను. అది కాస్తా బెడిసికొడుతోంది. చేసేదేముందీ!!
‘‘పోనీ ఓ పని చేద్దాం సార్‌.. మాయా బందర్‌ శివార్లలో ‘కరమ్‌టాంగ్‌’ అన్న బీచి ఉంది. సముద్రపు తాబేళ్ళు సీజన్లో ఒడ్డుకు వచ్చి గుడ్లు పెడతాయి. ఇది సీజను. అక్కడికి తీసుకువెళతా’’ ఓదార్చాడు కృష్ణ.
తిరుగు ప్రయాణం. నీళ్ళు తక్కువగా ఉన్న కాల్‌పోంగ్‌ నది దగ్గర కాసేపు. అండమాన్ల ఏకైక జల విద్యుత్‌ కేంద్రం ఈనది మీదే ఉందట. సాడిల్‌పీక్‌ కొండల్లో దీని పుట్టుక. పాతిక ఇరవై కిలోమీటర్లు ప్రవహించి ` సాగర సంగమం. మళ్ళా డిగ్లీపూర్‌ ఊళ్ళో.. నడిబొడ్డున 2008లో నిర్మించిన డాల్ఫిన్‌ ఫౌంటైన్‌, ఊరుదాటి సాగిపోగా శివార్లలో శివపురం, నవగ్రామం, నిశ్చిత్‌పూర్‌, కాళీఘాట్‌, జగన్నాధడేరా ` అన్నీ ఏదో శరత్‌ నవలల్లో కనిపించే ఊళ్ళలా అనిపించాయి. అవి దాటుకొని గంటా గంటన్నర సాగగా ` ఆస్టిన్‌ జలసంధి.

మధ్య అండమాన్‌ ద్వీపాన్నీ, ఉత్తర అండమాన్‌ ద్వీపాన్నీ కలిపే (విడదీసే) జలసంధి ఇది. దక్షిణ అండమాన్‌, మధ్య అండమాన్ల మధ్య ఉన్న జలసంధుల్ని ఒకటికి రెండు సార్లు ` బస్సుతో సహా ` ఫెర్రీలో దాటవలసి వచ్చింది. మార్గాంతరం లేదు. ఇక్కడ మాత్రం ఆ జలసంధి మీద సుమారు వంద మీటర్ల పొడవున్న వంతెన కట్టారు. 2003లో ఆవిష్కరణ జరిగిందట. ఆవిష్కరణ సందర్భంగానో, ఆ తర్వాత ఆరునెలల్లోనే వచ్చిన సునామీలో దెబ్బతినడం వల్లనో ` ఆ రోజుల్లో ఈ వంతెన బాగా వార్తల్లోకి ఎక్కిన గుర్తుంది. ఏదేమైనా ఆ వంతెనా, దిగువన నీళ్ళూ, అటూ ఇటూ అడవులూ ` చక్కని ప్రదేశమది. ఓ పావుగంట. పదిహేను ఇరవై ఫోటోలు..

మాయాబందర్‌ పది కిలోమీటర్లలో ఉందనగా దారి మళ్ళి మూడు నాలుగు కిలోమీటర్లు వెళితే వస్తుంది కరమ్‌టాంగ్‌ బీచ్‌. ఏడాది క్రితమే ఆ బీచ్‌ను ఎకోపార్క్‌గా డెవలప్‌ చేసారట. ఆ కొత్త దనపు చిహ్నాలు పుష్కలంగా కనిపించాయి. పైగా మా కృష్ణకి ఈ మాయాబందర్‌ ప్రాంతపు బీచి అంటే సొంత ఇలాకా కిందే లెక్క. గబగబా వెళ్ళి ఆ ప్రదేశపు ఫార్మాలిటీలు ముగించి ‘రండిసార్‌’ అంటూ తిన్నగా తాబేళ్ళ శిబిరాలకు తీసుకెళ్ళాడు.
బీచ్‌లో సముద్రపు నీళ్ళకు దూరంగా, చెట్టూ చేమలకు చేరువలో ఓ అరడజను శిబిరాలు నిర్మించారు. వాటి చుట్టూ నాలుగడుగులు ఎత్తు చెక్కగోడలు. గేటు, తాళం. ఒక్కో శిబిరంలో నాలుగయిదు ఇసుకలో పాతిన బోర్డులు. ఆ బోర్డుల్లో అక్కడక్కడ తాబేళ్ళు ఏయే రోజున ఎన్నెన్ని గుడ్లు పెట్టాయో ` ఆ వివరాలు. అదో ఆసక్తికర ప్రపంచం. కనిపించకుండా ఇసుకలో ఉండిపోయిన వందలాది గుడ్లను పలకరిస్తూ, ఆ బీచ్‌ పొడవునా ఓ అరగంట నడుస్తూ.. అక్కడో గంట. మామూలే. యాత్రికులు దాదాపు లేనేలేరు. ఒకటీ అరా విదేశీయులు తప్పిస్తే.

తీరిగ్గా అస్తమిస్తోన్న సూర్యుడ్ని ఫోటోలు తీసుకొంటూ, రాళ్ళూ రప్పలతో నిండిన సముద్ర తీరాలను పలకరిస్తూ గదికి చేరేసరికి ఆరుదాటింది. చీకటి మొదలయింది. రిసెప్షనావిడ పలకరించింది. ‘‘ఒట్టి పలకరింపులేనా? టీ తాగించవూ?’’ చనువు తీసుకొని అడిగేసాను. ఫలించింది. సంతోషంగా ఒప్పుకొంది. ‘ఇక్కడ గాదు ` మా ఇంట్లో. నేనే పెట్టి ఇస్తాను. ఏడిరటికి మా ఇంటికిరా’ అని ఆహ్వానించింది. ఏనుగెక్కిన సంబరం.
చెప్పులు క్రిందే వదిలి చెక్క మెట్లు ఎక్కి వెళ్ళాను. గొప్ప ‘ఆశ్చర్యం’ నాకోసం ఎదురు చూస్తూ కనిపించింది. అదో విలక్షణమైన ఇల్లు. గదులు లేవు. గదుల మధ్య గోడలు లేనే లేవు. రెండో అంతస్థులో ఏడెనిమిది వందల చదరపుటడుగుల స్థలంలో చుట్టూ గోడ మాత్రం కట్టారు. అంతా కలసి ఓ నలుచదరపు స్థలం. అందులో ఫర్నీచరూ బీరువాల సాయంతో అవసరమైనంత వరకూ సిటింగ్‌ ఏరియా, డైనింగ్‌ ఏరియా, వంటగది, పడకగది అంటూ వేరు వేరు ప్రదేశాలు సృష్టించారు. తమ అభిరుచి ప్రకారం ` కొంచెం ముదురు రంగులలోనే ఇల్లంతా  కళాత్మక అలంకరణ. ‘ఇది నా కలల ఇల్లు. రెండేళ్ళ క్రితమే ఈ మేడ మీది ఖాళీ స్థలాన్ని ఇలా ఇల్లులా చేసుకొన్నాం. గోడల్లేని ఇల్లన్నది నేను చిన్నప్పట్నించీ కోరుకొన్న సంపద’ వివరించిందావిడ. ‘మీ ఆయన ఎక్కడా!’ అడిగాను. పోర్ట్‌బ్లెయిర్‌ వెళ్ళాడట. లేటుగా వస్తాడు. కబుర్లు సాగాయి. ‘మీది అసలు ఏ ప్రాంతమూ? ఏ భాషా?’, అడిగాను. తటపటాయించింది. ‘మా అమ్మ తమిళియన్‌. నాన్న హిందీ మనిషి. మళ్ళా మానాయనమ్మ ఇక్కడి తెగలకు చెందిన మనిషి. ఏజాతి అని చెప్పనూ?’ అందావిడ. అసలా ప్రశ్న అడగకుండానే ఉండాలనిపించింది. ‘‘ఏదేమైనా నాకంటూ ఒక ఉనికి లేకపోవడమే మంచిదనిపిస్తోంది. వీళ్ళే నా వాళ్ళు అనుకోకుండా ఎవరైనా నా మనుషులే అనుకొనే అవకాశం నాకు చక్కగా అమరింది కదా’’ అన్నారావిడ సర్దుకొని. మంచి భావధోరణి. అసలా మానసిక పరిపక్వత లేకపోతే నాలాంటి అపరిచిత పరదేశిని ఆ సమయంలో అతిధిగా ఆహ్వానించగలదా? అన్నట్టు ఆవిడ పేరు రాఖీ. సందర్భానికి సరిగ్గా సరిపోయినపేరు!!

ఏడున్నరకు మళ్ళా ఊళ్ళో ప్రవేశించి తెలిసిన దారులలోనే ఓ గంట సేపు నడక. మూడు మందిరాలకూ మరోసారీ మరోసారీ వెళ్ళాను. అందరూ పరిచయంగా పలకరించారు. నిన్న హోటలు పరిచయం చేసిన పాపన్న కనిపించాడు. ఓ చిరు కాంట్రాక్టరతను. నడివయసు. కలిసి ఓ అరగంట తిరిగాం. మళ్ళా ఇద్దరం ఆ తమిళ పెద్దావిడ హోటలుకే వెళ్ళాం. తిరిగి గది  చేరేసరికి గంట పది కొట్టేసింది.
ఒక్కసారి డిగ్లీపూర్‌ ట్రిప్పు సింహావలోకనం చేసుకొన్నా.
నా అలవాటు ప్రకారం ఉన్న రెండు రోజుల్నీ సద్వినియోగం చేసుకోలేకపోయాననిపించింది. అసలు నిన్న మాయాబందర్లో ఆగకుండా తిన్నగా డిగ్లీపూర్‌ వెళ్ళి, ఈ రోజంతా అక్కడే గడిపి ఏ శిఖరమూ విడిచి పెట్టకుండా క్షుణ్ణంగా ఆ ప్రదేశమంతా తిరిగితే బావుండేది గాదూ?! నిజమేననిపించింది.
కానీ నాది కాలు నిలవని మనస్తత్వం. క్షుణ్ణంగా తిరగడం అన్నది నా ఒంటికి పడదు. రోలింగ్‌ స్టోన్‌గానైనా సరే అన్ని తిరిగెయ్యాలన్న ఆబ! ఏదేమైనా మాయాబందరు వదిలిపెట్టినట్లయితే అవిస్‌ ద్వీపం? శ్రీకాకుళం తెలుగువాళ్ళు?. హేమంత్‌కుమార్‌ భక్తిగీతాలు? రాఖీతో టీ తాగడం? తమిళ మనిషి హోటలు? గుడ్లు పెట్టే సముద్రపు తాబేళ్ళు? మూడు మందిరాలు? విజయన్‌? మణి? క్రిష్ణ? ` వీటిల్ని వింతలూ విశేషాల దర్శనపు త్రాసులో పెట్టి తూచగలమా? అది సాధ్యమా? అసలది సమంజసమేనా?
* * * * *
ఎవరో గ్రీకు రాకుమారుడు నిశ్చల తటాకంలో తన నీడను చూసుకొని, ఎవరో అనుకొని, ఆ రూపంతో ప్రేమలో పడిపోయాడట. అలా స్వీయానురాగ బద్ధులవడాన్ని నార్సిసిజం అంటారు. నా రూపానికి ` ఈ నాటి భాషలో చెప్పాలంటే ` అంత సీను లేదు గానీ అడపాదడపా నేనే తీసిన ఫోటోలతో నేను ప్రేమలో పడిపోవడం కద్దు.
ఊరు బావుంది. వాతావరణం బావుంది. ఆకాశంలో మరీ దట్టంగా గాకుండా మేఘాలు.. చిన్న చిన్న గుట్టలెలానూ ఉన్నాయి. అద్భుత సూర్యోదయానికి అత్యద్భుత వేదిక అని స్ఫురించింది. మరి ఆ దృశ్యాన్ని మనసులో నింపుకోవడానికి ఏ చోటు సరి అయినదీ? మొన్న మధ్యాహ్నం నిరాశ మిగిల్చిన పిడబ్ల్యూడీ గెస్ట్‌హౌస్‌!!! తెరచి ఉంటుందా ఇంత ఉదయం?! ప్రయత్నిస్తే తప్పేముందీ?!
అయిదుంబావు కల్లా బయట పడ్డాను. మరో పది నిముషాల్లో ఆ గెస్టుహౌస్‌. ఏ చౌకీదారో ఉండి ‘ఏం పనీ?’ అని ప్రశ్నిస్తాడనుకొన్నాను. లేడు. బయటి బడా గేటు కూడా తాళం లేకుండా ఉంది. మెల్లగా ట్రెస్‌ పాస్‌!! వెళ్ళి వెళ్ళి అతిధుల కోసం ముఖ్య భవనానికి కాస్తంత పెడగా, సముద్రానికి సరిగ్గా ‘పైన’, ఎదురుగా చక్కని దృశ్యం కనిపించేలా ` ఓ చిరు, గోడల్లేని, కుటీరం.. అందులో నే ఒక్కడినీ ` సూర్యుడ్ని పట్టుకోవడం కోసం మాటు వేసి..
అరుణ కాంతి. వెలుగు రేకలు. మెల్లగా మెల్లమెల్లగా దిగువన సరస్సులా ప్రశాంతంగా ఉన్న సముద్రమంతా పరచుకొన్న మంద్రపు అరుణవర్ణం. ఆకాశమూ ఎరుపు ` సముద్రమూ ఎరుపు. మధ్యలో నుదిటి బొట్టులా దూరాన ఎవిస్‌ద్వీపం. ఉండుండి ఆ చివరి నుంచి ఈ చివరికి ఎగురుతూ ఏదో ఒంటరిపక్షి. అలాగే సాగిపోయిన ఓ మరపడవ. కొంచెం కెమెరాను ఉత్తరానికి మళ్ళించగా అతి చక్కని ఉక్కు రంగు సముద్రం. సముద్రంలో మబ్బుల నీడలు. ఫోటోలకు ఫ్రేముల్లాగా చెట్ల ఆకులు. ఒకటికి మరొకటి పడవలు. పురిటి నొప్పులపుడమిలోంచి తల బయట పెట్టే ప్రయత్నం చేస్తోన్న సూరీడు. అడ్డుకొంటోన్న మేఘాలు. అరచేత్తో సూర్యోదయం ఆపగలమా? చీల్చుకొని బయట పడిన ఇనబింబం.. రెండున్నర నిముషాల్లో పూర్తి చెక్రం. ఆ క్షణాలను విడిచి పెట్టడండా పట్టుకోవాలని కెమెరా విశ్వ ప్రయత్నం. ఆ పదిహేను నిముషాల్లో ఏభైకి పైగా క్లిక్కులు.. వాటిల్లోంచి బయట పడి పక్కన చూస్తే ఆ కుటీరంలో నాతో పాటు మరో పెద్ద వయసు దంపతులు.
   
ఏమని వర్ణించను  ఆ ఉదయపు నా సంతోషాన్నీ?! కష్టం!!
భారంగా వెనక్కితిరిగాను. ఆరయింది. ఏడున్నరకు పోర్ట్‌బ్లెయిర్‌ బస్సు.. ఇంకా గంటన్నర సమయముంది. మెల్లగా ఊళ్ళో తెలిసిన ప్రదేశాల పరామర్శ..వరలక్ష్మిగారు ఆవిష్కరించినట్టు తెలిపే శిలాఫలకమున్న క్రీడల మైదానం.. ముందుకు వెళితే సముద్ర దృశ్యం.. మెల్లగా మేలుకొంటోన్న ఊరు..టీ దుకాణాలు.. పచారీ కొట్లు.. అంతగా ఆకలి లేకపోయినా నిన్న డిన్నరు చేసిన చిన్న హోటలు తెరచి ఉండడం గమనించి వెళ్ళి కూర్చున్నాను. ‘ఓ పావుగంట పడుతుంది ఇడ్లీలు రడీ అవడానికి. ఉండగలవా?’ ప్రశ్న. ‘సంతోషంగా’ జవాబు. ఉన్నంతలో నీట్‌గా అమర్చి ఉన్న వంట పాత్రలు, గ్యాసు పొయ్యి. ‘‘మా ఆయన తాగితాగి పోయాడు. నలుగురు పిల్లలు. నాకు చదువులేదు. అంచేత ఇది మొదలెట్టాను. ఊళ్ళో వాళ్ళు సహాయం చేసారు. పదేళ్ళయింది. ఇబ్బందులు పడ్డ మాటనిజం. పిల్లలు పెద్దాళ్ళయ్యారు. పెద్దమ్మాయి పెళ్ళయింది. రెండో వాడు కొడుకు. పోర్ట్‌బ్లెయిర్‌లో ఏదో పని. తన పొట్టకు సరిపోతుంది. ఇంకా ఇద్దరు పిల్లలు స్కూలు చదువుల్లోనే ఉన్నారు. బాగా చదివించాలని కోరిక. పర్లేదు. బతుకు బాగానే సాగిపోతోంది’.. కొంచెం మాటల్లో పెట్టగా మనసు విప్పి కష్ట సుఖాలు చెప్పిందావిడ. చదువులేకపోయినా సామర్ధ్యం ఉన్న మంచి  మనిషి. బతుకు భయంలేని మనిషి. ప్రపంచం మీద నమ్మకం  ఉన్న మనిషి. మరి బతుకు బాగా సాగడంలో ఆశ్చర్యమేముంది?

ఈలోగా కుశలమడగడానికీ వీడ్కోలు పలకడానికీ నన్ను వెదుక్కుంటూ విజయన్‌ వచ్చాడు. హోటల్లో లేకపోతే నావాలకం పసిగట్టి ఇలా రోడ్ల మీద ఉంటానని ఊహించి వెదుకుతున్నాడు. అతనికి ఈ హోటలావిడ బాగా పరిచయం. పరస్పర గౌరవం వారిది. ముగ్గురం కాసేపు కబుర్లాడి, టీ తాగి విడివడ్డాం. దారిలో అపర వివేకానందుడిలా ఓ పెద్ద మనిషి. ‘సంఫ్‌ు పరివార్‌’ వారు ధర్మ ప్రచారానికి అండమాన్లు పంపిన బృందపు మనిషట!

ఏడున్నరకు బస్సు బయల్దేరింది.
ప్రకాష్‌కు ఫోన్‌ చేసాను.
‘ఓ రిక్వెస్టు. మొన్న లక్ష్మి పుట్టినరోజయితే ఇవాళ నాది. అరవైలో అడుగుపెడుతున్నా. ఊళ్ళోకి వెళ్ళడం గాదు గానీ, మీ అందరూ రండి. మీ మెస్‌లోనే తీరిగ్గా డిన్నరు చేద్దాం’ అన్నాను. ఓ క్షణం ఆగి ‘ఓ! అలాగే. కానీ ఓ మాట చెప్పండి. బస్సు బయల్దేరిందన్నారు గాబట్టి రెండిరటి కల్లా మీరు ఇంటికి చేరతారు. ఓపిక ఉందా? స్క్యూబా డైవింగ్‌కు ఈ రోజే రాగలరా? దానికో నాలుగు గంటలు పడుతుంది మరి’’ అన్నాడు.
ఎగిరి గంతెయ్యడమే తరువాయి.
ఓపికా, శక్తీ ` పూర్తిగా శరీరానికే సంబంధించినవి గావు గదా.. ఆసక్తికి కూడా సంబంధించినవి. ఇష్టమైన పని అయితే అలుపూ ఆయాసం లేకుండా ఎంతసేపైనా చేస్తాం గదా.
‘రైఠో అలాగే చేద్దాం. మూడు మూడున్నరకు బయల్దేరితే సరిపోతుంది గదా. రాగానే వెళిపోదాం’ మళ్ళీ అతను ఎక్కడ మనసు మార్చుకుంటాడో అని గబగబా అనేసాను.
‘స్క్యూబా’ అన్నది ‘నీళ్ళలో శ్వాసించడానికి ఉపయోగపడే పరికరం’ అన్న ఇంగ్లీషు మాటకు హ్రస్వరూపం. నీళ్ళ లోపలికి చేరుకొన్న వాళ్ళు ఆ పరికరం సాయంతో ‘మామూలుగా’ ఊపిరి పీల్చుకోగలుగుతారన్నమాట. లోపలికి మనం తీసుకువెళ్ళే గాలి పరిమాణం బట్టి ఊపిరి కోసం బయటకు రాకుండా చాలాసేపు లోపలే తిరుగాడే అవకాశముంటుంది. పీల్చుకోడానికి గాలి సిలెండరు, నీళ్ళలోపలే ఉండిపోడానికి సీసపు పలకల బరువులు అమర్చిన లైఫ్‌ జాకెట్టూ, జలచరాలూ ఇత్యాదుల నుంచి రక్షణ కోసం వంటికి అతుక్కొని ఉండే రబ్బరు తొడుగు, కాళ్ళకు పెద్ద పెద్ద ఫిన్‌లు, మొహానికి మాస్కు. ఇదీ సగటు స్క్యూబా డైవరు స్వరూపం. ఇదీ ఆనాడు సాయంత్రం నాలుగున్నర సమయంలో నా స్వీయ స్వరూపం.
దక్షిణ అండమాన్‌ ద్వీపపు అట్టడుగు ప్రదేశం ` చిడియాతపు. పోర్ట్‌బ్లెయిర్‌ నుంచి పాతిక కిలోమీటర్లు. నేను, ప్రకాష్‌, మరో ముగ్గురు స్నేహితులు, ఇద్దరు సహాయకులు, ఒక ఇన్‌స్ట్రక్టరు ` ఇదీ ఆనాటి మా బృందం. చిడియాతపు నుంచి మళ్ళా బోటులో మరో పదినిముషాలు వెళితే డైవింగ్‌ చేసే ప్రదేశం`కరప్షన్‌ రాక్‌ వస్తుంది. ఒక్కరొక్కరంగా అందరం తలా ఓ పదినిముషాలు డైవింగ్‌ చేసాం.
ఇన్‌స్ట్రక్టర్‌ ముందే వివరంగా చెప్పాడు. ‘‘లోతుకు వెళ్ళిన కొద్దీ మన మీద నీటి వత్తిడి పెరుగుతుంది. ముఖ్యంగా చెవులు నొప్పి పుడతాయి. ఆ నొప్పి నుంచి తప్పించుకోవాలంటే ఓ పద్ధతి ప్రకారం మన చెవుల ద్వారా నిశ్వసించాలి. ఈ జాగ్రత్త తీసుకొటే డైవింగ్‌ను బాగా ఎంజాయ్‌ చెయ్యవచ్చు’’. అతను ఆ నిశ్వసించడం ఎలాగో చేసి చూపించాడు కూడానూ.
బోటులోంచి మెల్లగా జారి బుడుంగున నీళ్ళలోకి వెళ్ళిపోయాను. పదిహేను ఇరవై అడుగులు దిగి ఉంటాను. సముద్రపు అడుగు కనిపించింది. అక్కడి రాళ్ళు, కోరళ్ళు, చేపలు ` సహ డ్రైవరు, మా ఇద్దరినీ నిర్దేశిస్తోన్న ఇన్‌స్ట్రక్టరు.. అన్నట్టు మనంతట మనం ఇష్టం వచ్చినట్టు గభాలున నీటి ఉపరితలం మీదకు రాలేం, లైఫ్‌ జాకెట్‌లో సీసపు పలకల బరువు ఉందిగదా. మనం తేలడమూ, మునగడమూ అంతా ఇన్‌స్ట్రక్టర్‌ చేతిలో ఉందన్నమాట.. రంగురంగుల చేపలు, ఇంకా ఆసక్తికరమైన కోరళ్ళు, డ్రైవింగ్‌ చేసేస్తున్నామన్న థ్రిల్లు ` అంతా బావుంది కానీ వీటన్నిటినీ ‘చెవిలో నొప్పి’ అధిగమించేసింది! చెవులతో నిశ్వసించడంలో ఘోరంగా విఫలమయ్యాను. అతికష్టం మీద, బలవంతంగా నొప్పిని భరిస్తూ ఆ పదినిముషాలు గడిపాను. బయటకు వచ్చాక బతుకు జీవుగా అనుకొన్నాను. అరుదైన, అమూల్యమైన డైవింగ్‌ అవకాశాన్ని అలా అక్షరాలా నీరు కార్చేసానన్నమాట!!
డిన్నరు అందరూ కలసి చేద్దామనుకొన్నది చివరికి నేనూ ప్రకాషే అయ్యాం.
‘బాబుకు రేపు పరీక్ష.. శాంతి వచ్చే పరిస్థితి లేదు..’
ఒక రకంగా మంచిదే అయింది.
ఇప్పటికి అయిదారేళ్ళుగా నాలుగయిదు సార్లు కలుసుకొన్న మాట నిజమే. కానీ అదంతా ‘సామూహిక కలయిక’. అందరం కలుసుకోవడం, అందర్లో కలుసుకోవడం కబుర్లు చెప్పుకోవడం, సరదాగా ఆయా ప్రదేశాలు చూడడం. అంతే లోతుగా మాటలు చెప్పుకొనే అవకాశం ఇప్పటిదాకా రానేలేదు. ఈ రోజు ఆ సందర్భం.
ప్రకాష్‌ కోరుకొండ సైనిక్‌ స్కూలు విద్యార్ధి. పూనాలో  ఉన్న ప్రతిష్టాకరమైన ‘నేషనల్‌ డిఫెన్స్‌ అకాడమీ’లో చదివిన మనిషి. కావాలని నావీ ఎన్నుకొన్నాడు. దాదాపు ఇరవై సంవత్సరాల డిఫెన్సు జీవితం. ‘చిన్నప్పటినుంచీ ` మా ఊళ్ళో ఓ పెద్దాయన ప్రేరణ పుణ్యమా అని ` డిఫెన్సు సర్వీసే కోరుకున్నా. కష్టమే అయినా అది సాధించుకోగలిగాను. ఈ ఇరవై ఏళ్ళూ నా శాయశక్తులా పనిచేసాను. పనిని ఎంజాయ్‌ చేసాను. సౌకర్యవంతమైన జీవితం. కానీ మా డిఫెన్సులో వడపోత ఎక్కువ. పోటీ విపరీతం. సివిల్‌ ఉద్యోగాలలో లాగా ఓసారి చేరడం, నాలుగయిదేళ్ళ తర్వాత మరో ఉద్యోగంలోకి జంప్‌ చెయ్యడం ` ఇక్కడ ఉండదు. అంచేత ఎన్నికైన మెరికలంతా జీవితాంతం పోటీ పడుతూనే ఉంటారు. అందులో మంచి ప్రతిభావంతులైనా వెనకబడిపోవచ్చు. అది ఇక్కడి జీవనసూత్రం. ఒకసారి వెనక పడిపోతే, ప్రమోషను మిస్సయితే ఇంకా సర్వీసులో కొనసాగడం మర్యాదకు విరుద్ధం. అది నాకూ ఎపుడో ఓ సారి జరుగుతుంది. బయటకు వస్తాను. అందుకు సిద్ధపడే ఉన్నాను…’ ఏ ఉద్వేగాలూ లేకుండా చెప్పుకొచ్చాడు. దిగులూ భయమూ లేనే లేవు… పరిపక్వత ఉన్న మనిషి! వ్యవస్థ మీద ఏ రకమైన ఫిర్యాదులూ లేకపోగా మంచి గౌరవం ఉన్న మనిషి. ఇలాంటి వాళ్ళకు ఏనాడూ బతుకు భయం ఉండదు!
‘‘మీకు ఎల్లుండి హేవలాక్‌కు టికెట్లు తీసుకొన్నాను. మొన్నట్లానే ఉదయం ఆరుంబావు ఫెర్రీ. మళ్ళా సాయంత్రం నాలుగున్నరకు తిరుగు ప్రయాణం. అంతా కలసి మీకు అక్కడ ఎనిమిది గంటలుంటాయి. అలాగే పదిహేడో తారీఖున ‘వాండూర్‌’ కూడా బుక్‌ చేసాను. అదో ఫుల్‌ డే ప్రోగ్రాం. అన్నట్టు మేమంతా పదిహేడు ఉదయం హైదరాబాదు వెళుతున్నాం. ముందు మీతోపాటే ఆదివారం పద్దెనిమిదిన అనుకొన్నాం గానీ అనుకోని పరిస్థితిలో ఓ రోజు ముందు వెళ్ళవలసి వస్తోంది. మీరు ఇప్పటికే అండమాన్‌ వాసులయిపోయారు. ఇబ్బంది పడరని తెలుసు. మా గెస్టుహౌసు వదిలేసి ఇంటికొచ్చెయ్యండి. కారూ, స్కూటరూ ఉంటాయి. మీ ఇష్టం. ఆదివారం ఉదయం మిమ్మల్ని ఎయిర్‌ పోర్టులో డ్రాప్‌ చెయ్యడానికి మొన్న వచ్చిన డ్రైవర్నే రమ్మన్నాను. నమ్మకస్తుడు. చెప్పిన సమయానికి వస్తాడు’’… ప్రణాళికాబద్ధత అసలు డిఫెన్సు జీవితంలోనే ఉంది. అందులో ప్రకాష్‌ మరీ నిష్ణాతుడు.
రేపటి మౌంట్‌ హారియట్‌ యాత్ర గురించి ప్రకాష్‌ దగ్గర కొన్ని సూచనలు తీసుకొన్నాను. రేపు నేను వెళ్ళేది టూరిస్టుగా గాదు. దాదాపు ఐలాండర్‌ ` అండమాన్‌ ద్వీపవాసిగా! ఆ పడవలు, ఆ ఏర్పాట్లు, ఆ రేట్లు ` అవి వేరు. అసలు మెయిన్‌ లాండ్‌ నుంచి అండమాన్‌ వరకూ విమానమూ ఓడల ఛార్జీల నుంచి, ద్వీపాల మధ్య హెలికాఫ్టరూ ఫెర్రీల ఛార్జీల వరకూ టూరిస్టులకొక రేటు, అక్కడ నివసించే వాళ్ళకు మరో రేటు. అందులో ప్రకాష్‌లాగా తాత్కాలిక శాశ్వత నివాసులూ ఈ తక్కువ రేట్లకు అర్హులే..
* * * * *
మార్చి పదిహేనున నా లక్ష్యం దక్షిణ అండమాన్‌ ద్వీపపు శిఖరం ` మౌంట్‌ హారియట్‌ చేరడం.. అక్కడ అడవీ, ట్రిక్కెంగు మార్గమూ ఉన్నాయట. వాటినో చూపు చూడడం.. ఇంకా సమయం మిగిలితే ఊరి బజార్లలోనూ, రెస్టారెంట్లలోనూ, జన సామాన్యం మధ్యా రెండు మూడు గంటలు గడపడం.. నేనూ, నా ఏక్టివా, పోర్టుబ్లెయిరూ, అంతే! అమరేంద్రాస్‌ డే అవుట్‌…
మౌంట్‌ హారియట్‌ వెళ్ళడానికి రెండు మార్గాలున్నాయి. భూ మార్గం, జల మార్గం. పోర్ట్‌బ్లెయిర్‌లో బయల్దేరి ‘ది గ్రేట్‌ అండమాన్‌ ట్రంక్‌ రోడ్‌’ పట్టుకొని, ఫెరార్‌ గంజ్‌ వరకూ వెళ్ళి, కుడివేపుకు మళ్ళి, ఆలీపూర్‌ స్టీవార్ట్‌ గంజ్‌ల మీదుగా మౌంట్‌ హారియట్‌ చేరుకోవడం. ఇది భూమార్గం. ఏభై అరవై కిలోమీటర్లు. ఇది మహాచుట్టుదారి. అలా గాకుండా ఛాటమ్‌ జెట్టీ చేరుకొని, మరపడవలో సముద్రం దాటి బేంబూప్లాట్‌ జెట్టీ అందుకొని, రోడ్డు పట్టుకొని శిఖరం చేరుకోవడం మరో మార్గం. ఇది మహా దగ్గరి దారి. అంతా కలసి పదిహేను కిలోమీటర్లు. ఛాటమ్‌`బేంబూఫ్లాట్‌ జలమార్గంలో మరబోటుల్లో కార్లూ స్కూటర్లను సముద్రం దాటించే సదుపాయం కూడా ఉంది. మరిహనేం! నేను జలమార్గాన్ని ఎన్నుకొన్నాను.
ఋజు మార్గంలో వెళ్ళకుండా ఊరంతా ఓ చెక్కరు గొట్టి ఉదయం ఎనిమిది కల్లా ఛాటమ్‌ జెట్టీ చేరుకొన్నాను. ప్రయాణీకులు అందరూ ఆ ఊరి నివాసులే. పనీ పాటలకోసం, ఉద్యోగాలకోసం రోజూ అట్నించిఇటూ ఇట్నించిఅటూ సిటీ బస్సుల్లో ప్రయాణం చేసినట్టుగా ఈ మరపడవ ప్రయాణాలు చేసేవాళ్ళే. నిజానికి నేనే కొత్తవాడిని. ఆ కొత్త బయట పడకుండా ఉండాలని నా తాపత్రయం. బయట పడితే జరిగే ప్రమాదం ఏమీలేదు. మనుషులు మంచాళ్ళు.. కొత్త దనాన్ని అలుసుగా చేసుకొని లాభం పొందాలన్న ఆలోచన తెలియని వాళ్ళు ` అయినా మనుషుల్లో మనిషిగా కలసి పోవాలన్న కోరిక ` అదోముచ్చట. ఆ కోరిక చాలా వరకూ తీర్చుకోగలిగాను. ‘రెగ్యులర్స్‌’ను జాగ్రత్తగా పరిశీలిస్తూ వాళ్ళు కొంటున్నట్టే పడవ టిక్కెట్టు కొని, వాళ్ళు ఎక్కిస్తున్నట్టే స్కూటర్ని పడవలో ఎక్కించి, వాళ్ళలాగానే ప్రవర్తిస్తూ ` బేంబూ ఫ్లాట్‌ జెట్టీ చేరాను. అదో ఇరవై నిముషాల ప్రయాణం. నీళ్ళల్లో రెండు  కిలోమీటర్ల దూరం.

జెట్టీ దిగాక ఒక చిన్న పాటి పట్టణం దర్శన మిచ్చింది! షాపులు, బాంకులు, లోకల్‌ ఆఫీసులు ` సోమవారం           ఉదయపు కోలాహలం. అక్కడినుంచి హారియెట్‌కు దారి చెప్పే బోర్డులేం లేవు. అసలది టూరిస్టుల మార్గం గాదనుకొంటాను. ఫెర్రీలో వచ్చే వాళ్ళు కుడిపక్కన అయిదారు కిలోమీటర్ల దూరాన ఉన్న నార్త్‌ బే బీచ్‌లో దిగి కొండ ఎక్కుతారట. ఒకళ్ళిద్దర్ని అడగగా దారి వివరించారు. ఓ అయిదు నిముషాలు వెదుకులాడి, పట్టుకొన్నాను.
మళ్ళా ఓ సముద్రతీర ప్రయాణం. అయిదారు కిలోమీటర్లు.. ఆపైన మెల్లగా కొండదారి. చెక్‌ పోస్టు. అటవీ విభాగం వాళ్ళకు ప్రవేశరుసుము చెల్లించి ` మెల్లగా, మెల్ల మెల్లగా పైకి, పైపైకి. ఇలాంటి ప్రయాణాల్లో నాకు తనివిదీరడం అన్న ప్రసక్తే ఉండదు గదా.. మొట్టమొదటిసారి చెట్లనూ, అడవుల్నీ, కొండలనూ, సముద్రాన్నీ చూస్తున్నంత ఉత్తేజంతో స్కూటర్ని ముందుకు నడిపించాను. ఒకచోట అడవి అందానికి ఆపుకోలేక స్కూటరాపి రెండు మూడు నిముషాలు కెమెరాను మెల్లగా గుండ్రంగా తిప్పి వీడియో  కూడా తీసాను. ఏమాట కామాట, ఆ అడవి, ఆ రోడ్డు, ఆ ఎత్తున ఒక్కో చోట నుంచి సముద్ర దృశ్యాలూ, గొప్పగా, గొప్పగొప్పగా ఉన్నాయి. ఆ అందాన్నీ, ఆనందాన్నీ వేరే దేనితోనూ పోల్చలేం.
4342 / 4355
కొంతైనా కొండ ఎక్కవలసి ఉంటుందని ఆశపడ్డాను. అదేమీ లేకుండా స్కూటరు తిన్నగా గిరిశిఖరం చేర్చేసింది. కానీ అక్కడ ` ప్రకాష్‌ ముందే చెప్పినా, నేను ఊహించని సుందర ఉద్యానవనం కనిపించి సంతోష పెట్టింది. అక్కడే ఫారెస్టు వాళ్ళ ఆఫీసులు.. ఒకటి రెండు అథెంటిక్‌ నికోబరీస్‌ గుడిసెలు. నేలకు పది  అడుగుల ఎత్తున్న, గుండ్రంగా చుట్టు గుడిసెలు, రెల్లు గడ్డి పైకప్పు.. ఓ పక్కన సముద్రాన్ని అవలోకిస్తూ ఎత్తుపాటి అబ్జర్వేషను టవరు.. సముద్రం, కొండలు, అడవి, పక్షులు, వాటి కిలకిలారావాలు, దూరంగా వెళుతోన్న బోటు, ఎదురుగా దూరాన రాస్‌ ద్వీపం, సముద్రానికీ ఆకాశానికీ విభజన రేఖ తెలియకపోవడం, ఆ పారవశ్యంలో ఓ పావుగంట. గబగబా ఫోటోలు, వీడియోలు విత్‌ నా కామెంటరీ!!

పక్కనే ఓ ప్రలోభపు ప్రకటన బోర్డు. ‘సుదీర్ఘమైన ప్రకృతి మార్గం. పొడవు పదిహేను కిలోమీటర్లు. ఇక్కడ మొదలై కాలాపద్థర్‌, మౌంట్‌ కార్పెంటర్‌ల మీదుగా మధువన్‌ బీచి చేరి సముద్రం పక్కగా సాగి దీపస్తంభం మీదుగా తిరిగి ఇక్కడికే వచ్చేదారి’ అంటూ వివరాలు. నాలాంటి వాడికి అసలు అడవి అంటూ ఉంటే చాలు ` ఇంకే ప్రలోభమూ అక్కర్లేదు. కాళ్ళు పదపద నడవమంటాయి. నడవడం మొదలెట్టాను. ఎందుకైనా మంచిదని అక్కడున్న ఇద్దరు ముగ్గురు టూరిస్టు కుర్రాళ్ళని ‘వస్తారా’ అని అడిగాను. వాళ్ళకు మూడు నాలుగు గంటలు స్పేర్‌ చేసే అవకాశం లేదన్నారు. అక్కడి ఆఫీసు వాళ్ళను అడిగాను పర్మిషన్‌ ఏమన్నా తీసుకోవాలా? దారి క్షేమమే గదా అని. అవసరం లేదు, అంతా సురక్షితం అని భరోసా ఇచ్చారు. రక్‌సాక్‌లో చూసుకొన్నాను.. పళ్ళూ, బ్రెడ్డూ, నీళ్ళూ ఉన్నాయి. మరో నాలుగు గంటలు సరిపెట్టుకోవచ్చు.
తొమ్మిదిన్నరకు మొదలైన ట్రెక్కు నాలుగుంబావుకు ముగిసింది.
ఏవి ట్రెక్కది!! ఆ కొండల్లో అడవుల్లో నేనొక్కడినే. అడవులంతా నేనే. నేనంతా అడవులే. మహా వృక్షాలూ, వాటినల్లుకొని ఏవేవో తీగలు, లతలు, అనేకానేక పక్షుల కిలకిలారావాలు, ఉండుండి ఏదో  పక్షి కూసే తియ్యని గండు  కూతలు, హఠాత్తుగా సర్పం ఆకారంలో ఏదో చెట్టు వేరు, గగుర్పాటు, ఆధునిక దారు శిల్పాలలాగా కొన్ని కొన్ని చెట్టు మొదళ్ళు, అరగంట గడిచాక కాలాపద్థర్‌ అన్న నిజంగా నల్లగా ఉన్న బండరాళ్ళు, ఓ రాతిమీద 1876లో వారెన్‌ఫోర్డ్‌ అన్న పెద్ద మనిషి చేసిన శిలా సంతకం, అడవుల వీడియో చిత్రీకరణ, గాలి శబ్దాలను కాలాతీతంగా బంధించే ప్రయత్నం. ఆ ప్రయత్నంలో మల్లెపూవులో నాగభూషణం బాపతు కవిత్వం, నడక వెర్సస్‌ విశ్రాంతి, అందం ప్లస్‌ ఆనందం, అలుపు తెప్పించని వాతావరణం. ఉష్ణ మండలపుటడవులకే సాధ్యమైన ఆకుపచ్చని సౌందర్యం, బ్యాక్‌ పాక్‌ కొంగు లాగిన వానరం ` పెనుగులాట ` పాము పడగలాంటి చెట్టు మొదలు, మనిషి తొడల్లాంటి మరోమొదలు, హఠాత్తుగా లోయలు, పచ్చని చెట్లు నిండిన లోయలు, మరో చోట సూర్యుడు చొరలేనంత చిక్కని కొమ్మల కనోపీ, నాకే ఎందుకు ఇంత అదృష్టం అన్న స్వీయ అసూయ ` ట్రెక్కింగు మార్గంలో ఓ జంక్షను!
ఓ పెద్ద చెట్టు మొదలుకు రెండు సైడ్‌ బోర్డులు ` బాణం గుర్తులలో! ఒక్కటి మధువన్‌ దారి చూపిస్తోంది. రెండోది కాలాటాంగ్‌ అనే ఊరికి దారితీస్తోంది. నేను మధువనం దారి చేపట్టాను. దారిలో అప్పటిదాకా ఏ ఇబ్బందీ కలగకపోయినా మనుషుల జాడ లేనేలేదు! మధువనం, సముద్రతీరం, నడక, దీపస్థంభం, మళ్ళా మౌంట్‌ హారియట్‌ ` దారిలో ఎక్కడ ఏ పెడదారిలో పడతానో అని భయం. సరిదిద్దే దిక్కు దొరకదు కదా అని సంకోచం. ‘పోనీ దారి తప్పావే అనుకో.. వచ్చే నష్టమే ముందీ? మరో నాలుగ్గంటలు అడవుల్లో తిరుగుతావు. రెండిరటికి చేరే బదులు ఆరింటికి చేరతావు. సెల్‌ఫోనుంది. అడపాదడపా సిగ్నల్‌ దొరుకుతోంది. ఏవిటీ నీ భయం. ఆ మాత్రం రిస్కు తీసుకోలేవా?’ అని బుద్ధి మనసుకు హితవు చెప్పింది. గుండె గట్టి పరచుకొని అడుగు మధువన్‌ వేపువేసాను.
అప్పటికే నడక మొదలెట్టి దాదాపు రెండు గంటలు.. మధువన్‌ దారిలో దిగుడు ఎక్కువ.. హఠాత్తుగా ఇద్దరు యాత్రికులు! నార్త్‌ బేవేపు నుంచి లైట్‌హౌస్‌ మీదుగా వస్తున్నారట.. వివరాలు పంచుకొన్నాం. దాదాపు మధ్య బిందువు దగ్గర కలిసామని బోధపడిరది. నేనడచిన దారి గురించి నే వర్ణించి వివరించాను. కాలాపద్ధర్‌, మనిషి తొడలు, పాము పడగలాంటి కొండ గుర్తులు బోధించాను. వాళ్ళదగ్గర్నించీ అలాంటి వివరాలు అడిగి అడిగి రాబట్టాను!
దిగేకొద్దీ చెట్ల సంఖ్య తగ్గసాగింది. దారి మరింత ప్రస్ఫుటమయింది. దూరంగా సముద్రం కనిపించి దిశానిర్దేశం చెయ్యసాగింది. ఏ ఇబ్బందులూ పడకుండా, మారుతోన్న పరిసరాలను చూసుకొంటూ ` సముద్రతీరం చేరుకొన్నాను. కానీ అప్పటికే ఒంటిగంట దాటింది. అపుడు అర్ధమయింది నేను చేసిన పొరపాటు ` మౌంట్‌ హారియట్‌లో నేను  చూసిన 15 కిలోమీటర్ల దూరం రౌండ్‌ ట్రిప్పుకు కాదు! అక్కడ్నించి మధువన్‌ బీచ్‌కు! గుండె గుభేలుమన్నమాట నిజం! అదృష్టవశాత్తూ అక్కడ చేపలవేటగాళ్ళు కనిపించారు.. మాటల్లో పెట్టాను. ‘పోతేపోయింది.. మళ్ళా వచ్చిన దారి వెంబడే వెళ్ళమంటారా? కనీసం నాలుగింటికి వెనక్కి చేరే అవకాశం ఉంటుంది’ అని ఓ బెదురు బీద ప్రశ్న వేసాను. వాళ్ళు నవ్వేసి ‘అదేం అవసరం లేదు.. ఇక్కడ్నించి లైట్‌ హౌసూ, మళ్ళా అక్కడ్నించి నీ స్కూటరున్న మౌంట్‌ హారియట్టూ సులభంగానే చేరుకోవచ్చు.. నువ్వన్న నాలుగ్గంటల సమయానికి నిక్షేపంగా చేరుకొంటావు. భయపడక’ అని ధైర్యం చెప్పారు! రెట్టించిన ఉత్సాహంతో అడుగు వేసాను.
కాసేపు సముద్రంతోడు, మళ్ళా ఎత్తులు ఎక్కడం, ఓ గంట గడిచాక లైట్‌హౌసు, అక్కడ్నించి నికోబార్‌ రెస్టారెంటు వైపు చూపు సారింపు ` దిగువనే నార్త్‌బే బీచ్‌లో లీలగా నివసిస్తోన్న కోలాహలం, ఎదురుగా కనిపిస్తోన్న హారియట్‌ మార్గం, అప్పటికే ఇరవై కిలోమీటర్లు నడవడం వల్ల ఫిర్యాదు చేస్తోన్న మోకాళ్ళు, కొంచెం ఆకలి, అయిపోయిన తినుబండారాలూ మంచినీళ్ళూ, అలసిన శరీరం, అలుపురాని మనస్సు ` మౌంట్‌ హారియట్‌ చేరేసరికి నాలుగు దాటేసింది. ఆరుగంటల పై చిలుకు ట్రెక్కు. అనుకోకుండా అదనపు ఆనందం!
మెల్లగా స్కూటరు స్టార్టు చేసి బేంబూ ఫ్లాట్‌ జెట్టీ చేరేసరికి నాలుగున్నర అయింది. ఓ ఇరవై నిముషాలు పడవలో చేరగిలబడి విశ్రాంతి తీసుకొనేసరికి శరీరం మళ్ళా అదుపులోకి వచ్చేసింది. తిన్నగా ఇంటిదారి పట్టాను. దారిలో ఓ తెలుగు హైస్కూలు బోర్డు.. సాయంత్రమయిపోయింది గాబట్టి స్కూలు ఖాళీగా ఉంది. అయినా లోపలికి వెళ్ళాను. ఒకళ్ళిద్దరు టీచర్లు.. కబుర్లు.. స్కూలు గురించి.. పిల్లల గురించి.. టీచర్ల గురించి.. అబర్డీన్‌ బజారు దరిదాపుల్లో ఉన్న తెలుగు సంఘం గురించి.. సాయంత్రం కలుసుకోబోతోన్న వాళ్ళ కమిటీ మీటింగు గురించి ` ఈ టీచర్లలో ఒకాయన కమిటీ సభ్యుడు.
ఈలోగా సుజీత్‌ ఆనంద్‌ నుంచి ఫోను. రాస్‌ Ê స్మిత్‌ ద్వీపాల్లో కలసి నాలుగు గంటలు గడిపిన మనిషి. ‘మేం ఇవాళే పోర్ట్‌ బ్లెయిర్‌ చేరాం. జెట్టీ దగ్గర హోటలు, నువు రాగలిగితే కలసి భోంచెయ్యవచ్చు’ ఆహ్వానం. నాకేమో ఇలాంటి వంటే మహా ఇష్టంగదా. ‘‘తప్పకుండా.. కాకపోతే కొంచెం లేటవుతుంది. ఎనిమిదిన్నర ప్రాంతంలో వస్తాను.. పర్లేదు గదా’’ అన్నాను. ప్రోగ్రాం ఫిక్సయింది. ఎందుకైనా మంచిదని ప్రకాష్‌కు ఫోను చేసి ఆ రాత్రి వేరే మరేమీ కార్యక్రమం లేదని నిర్ధారించుకొన్నాను.
సుజీత్‌ ఓ ఫ్రీలాన్స్‌ షార్ట్‌ ఫిలిమ్‌ మేకర్‌.. ఆవిడ లెక్చెరరనుకొంటాను. ఇద్దరికీ తిరగడమంటే మహా చెడ్డ ఇష్టం. ఏడాదికోసారి ఇలా పెద్ద ట్రిప్పులు వేస్తూ ఉంటారు. ఉండేది కలకత్తాలో. ఆర్ధికంగా పెద్ద నిలకడలేని జంట. ‘ఈ ట్రిప్పుకు బాగా ఖర్చయింది. తెలియక హెలికాఫ్టరుకూ, టాక్సీలకూ బోలెడు ఖర్చు పెట్టేసాం. నీలాగా తిరిగి ఉంటే చాలా ఆదా  చేసే వాళ్ళం’ యధాలాపంగా అన్నాడు సుజీత్‌.
తొమ్మిది గంటల ప్రాంతంలో కాస్తంత వెదుక్కొని ఓ సీఫుడ్‌ పుష్కలంగా దొరికే హోటల్లో స్థిరపడ్డాం. అతనో స్పిరిటెడ్‌ మనిషి. నాకు అదంటే అభ్యంతరమూ వెగటూ లేవు. కబుర్లు బాగా సాగాయి. అతనంతగా గాకపోయినా ఆనందిత కూడా సంభాషణా చాతుర్యం కల మనిషే.. ఎంతైనా లెక్చెరరు గదా. గంటన్నరా రెండు గంటల సేపు గలగలా కబుర్లు.. మర్నాటి హేవలాక్‌ యాత్రకు బాగా పొద్దున్నే బయట పడాలని తెలిసినా, వాళ్ళ కంపెనీ వదలబుద్ధి గాలేదు. ‘2013లో ట్రిప్పు వెయ్యను గానీ 2014లో మనం కలసి లడఖ్‌, ల్హే వెళదాం. ఎప్పటినుంచో తీరని కోరిక నాకు’ అని ప్రతిపాదించాడు. నాకూ ఇంత వరకూ తీరని కోరికే అది. సరే ‘ల్హే’ అంటే సరేలే అనుకొన్నాం. పదకొండు గంటల ప్రాంతంలో విడివడ్డాం.
* * * * *
కొంతమంది కారణజన్ములు ఉంటారు.
ఆ ఉదయం నాకో అనుమానం వచ్చేసింది. రాత్రి గదికి చేరుకొని పక్క మీదకు చేరే సరికి తేదీ మారింది. మళ్ళీ పొద్దున్నే నేవీ సెక్యూరిటీ గార్డులు కూడా కునికిపాట్లు పడే వేళ నేనూ, నా ఏక్టివా అయిదున్నర ప్రాంతంలో ఫీనిక్స్‌ బే జెట్టీ వేపు పరుగులు పెడుతున్నాం. నే పుట్టింది ట్రావెలర్‌గా బతకడం కోసమేనా? తెలుసు. ఇదో అతిశయపు ప్రశ్న అని. కానీ నాకు ఆ క్షణంలో కలిగిన భావన అది!!
జెట్టీ బయట, రోడ్డు మీద, పార్కింగ్‌ ప్లేస్‌లో ఏక్టివా పెట్టాను.  మరీ పొద్దున్న గాబట్టి అక్కడ అటెండెంటు అంటూ ఎవరూ లేరు. అసలు పగటిపూట కూడా ఉంటారా అన్నది అనుమానమే. అలా రోడ్డు పక్కన పదమూడు పధ్నాలుగు గంటలసేపు బండి వదలడమా అన్న సంకోచం. అందులోనూ అది నాది గాని బండాయె.. జెట్టీ గేటు దగ్గర వాచ్‌మన్‌ సలహా అడిగాను. మరేం పర్లేదు అన్నాడు. అయినా అతి జాగ్రత్తగా ` చాదస్తం అనాలి నిజానికి ` లోపలికి వెళ్ళి ఓ గుమస్తా గారిని అడిగాను. అతనూ పర్లేదన్నాడు. పార్క్‌ చేసి వదిలేసాను.
అలవాటైన దారి.. అనుకోకుండా ఫెర్రీలో ఇది వరకు హేవలాక్‌ వెళ్ళినపుడు తటస్థించిన ‘ధర్మేంద్ర’ కెప్టెన్‌. నేనతనికి పాతకాపునన్నమాట.. ఉషోదయం జరిగిపోయి అప్పటికే అరగంట దాటేసింది. కానీ ఆ ఏటవాలు సూర్యుని కిరణాలు సముద్రపు నీళ్ళను వెండి వెలుగుల వెల్లువలో ముంచెత్తాయి. తళతళలు, మిలమిలలు, దాదాపు గంటసేపు ఆ చక్కని దృశ్యం, అటూ ఇటూ సాగిపోతోన్న సోదర ఫెర్రీలు, పడవలు. అందాల రాముడులో ‘రాజహంస’లా ఎమ్‌.వి.మార్క్రుజ్‌ అన్న మూడు వందల మంది పట్టే గంటకు ఏభై కిలోమీటర్ల స్పీడుతో నడిచే అట్టహాసపు నౌక.. ఏదో ట్రావెల్‌ ఏజన్సీ వారి కండెక్టెడ్‌ టూర్‌లో వస్తోన్న పాతిక ముప్ఫై మంది తమిళులు.. వాళ్ళతో కబుర్లు.

‘‘నేను రిటైరయిన స్కూలు టీచర్ని. జీవితాంతం ఓ మారు మూల గ్రామంలో పనిచేసాను. టీచర్ని గాబట్టి చదువు మీద శ్రద్ధ పెట్టి పిల్లల్ని చదివించాను. అబ్బాయికి చెన్నైలో ఉద్యోగం. నాకు అండమాన్‌ సంగతి అటుంచి అసలు చెన్నై వెళ్ళడమన్నా బెరుకూ, సంకోచం. అబ్బాయి పట్టు బట్టాడు. మా ఇద్దరికీ ఈ ట్రిప్పు టిక్కెట్లు కొన్నాడు. విమానంలో వచ్చాం. ఇపుడు ` ఇదిగో ఈ షిప్పులో. ఈ ప్రయాణాలు నేను కలలో కూడా ఊహించనివి’’, వచ్చీ రాని ఇంగ్లీషులో చెప్పుకొచ్చాడో పెద్దాయన. కాస్తంత శ్రద్ధ చూపించే సరికి పాపం తన కృతజ్ఞత నిండిన కధంతా చెప్పుకొచ్చాడు. సంతోషం పంచుకోడానికి సరి అయిన మనుషులు కావాలి గదా! ఉదయం ఎనిమిదిన్నర ప్రాంతంలో హేవలాక్‌ జెట్టీలో దిగాం.
హేవలాక్‌లో దిగగానే పాపం మా పాత గైడు వచ్చి పలకరించాడు. నేను అక్కర్లేదులే అన్నా కూడా పోర్టు బ్లెయిర్‌ ఏజంటు, ఆనంద్‌, మర్యాద కోసం ఇతడిని మళ్ళీ పనిలో పెట్టాడన్నమాట. అతని సాయంతో దిగీ దిగగానే ఓ స్కూటరు అందిపుచ్చుకొన్నాను. పాత స్నేహాన్ని పునస్కరించుకొని రాధానగర్‌ బీచ్‌ని పలకరించడానికి వెళ్ళాను. ఆనాడు నేను నిర్దేశించుకొన్న కార్యక్రమం అతి సరళమైనది. గత యాత్రలో బాగా నచ్చిన రాధానగర్‌లో రెండు మూడు గంటలు గడపడం, పోయిన సారి వెళ్ళలేకపోయిన ద్వీపపు తూర్పు తీరపు ప్రాంతాలను మరో రెండు మూడు గంటలు తిరగడం, వీలయితే తూర్పు తీరం వెంటనే సాగగా దిగువన దక్షిణాన వచ్చే ఏనుగుల శిక్షణ శిబిరంలో ఓ అడుగు వేసి రావడం.
ఆ శుక్రవారపు ఉదయం తొమ్మిదిన్నర సమయంలో సహజంగానే ఆ అందమైన రాధానగర్‌ బీచిలో పట్టుమని పాతిక మంది పర్యాటకులు కూడా లేరు. కానీ పాపం రాబోయే పర్యాటకుల కోసం ఎదురుచూస్తూ కొబ్బరి బోండాల వారు, టీషర్టుల వారు, జడ పిన్నుల వారు, టీ కెటిళ్ళ వారు. వీళ్ళతో బాటు పోలీసులు ఇద్దరు ముగ్గురు. ఎందుకో వీళ్ళంతా నా వాళ్ళు అనిపించేసింది. కబుర్లు, నాకు సాధ్యమయిన చిరుకొనుగోళ్ళు.
ఓ రెండు గంటలపాటు రాధానగర్లో తిరగడమే తిరగడం. ఏమాత్రం తొందరలేకుండా (అలా ఉండడం నాకు చాలా కష్టం) ఆ చివరి నుంచి ఈ చివరి వరకూ రెండు మూడు కిలోమీటర్ల నడక.. వరసాగ్గా ఫోటోలు, మంచి ఏంగిల్‌ కోసం చిన్నపాటి చెట్లు ఎక్కడం.. ఇసుకలో స్థిరనివాసం ఏర్పరచుకొని ఆసక్తికరమైన దారు శిల్పాల్లా దర్శన మిస్తోన్న వృక్షాల కాండాలు`కొమ్మలు.. మళ్ళా వాటికి ఉత్సాహంగా విదేశీయువ పర్యాటకులు చేసిన గవ్వల ముస్తాబులు (వీళ్ళు మనలాగాదు ` మనం రోజు గడిపే చోట వాళ్ళు వారం గడుపుతారు. హేవలాక్‌, నీల్‌ లాంటి ద్వీపాల్లో అయిదారువారాలు గడపడం వాళ్ళకు సర్వ సామాన్యం).. సుతిమెత్తగా పలకరిస్తోన్న కడలి కెరటాలు.. వాటి అడుగున ఎన్నడూ లేనంతగా శుభ్రపడిపోయి మనకే ముచ్చట కలిగించే మన పాదాలు..
  
ఓ పాప ఆడుకొంటూ కనిపించింది. ఆరేళ్ళుంటాయేమో.. పక్కన వాళ్ళ అమ్మా నాన్నా తీరిగ్గా పక్కలవీ పరచుకొని చెట్టు నీడన ఉన్నారు. ఆవిడ చేతిలో పుస్తకం. అతను ఫోటోలు తీస్తూ బిజీగా.. ముచ్చటనిపించి వెళ్ళి అడిగాను ‘పాపను ఫోటో తీస్తే మీకేమయినా అభ్యంతరమా?’ అని. అదేం లేదన్నారు. ఆ ప్రక్రియలో మాటలు కలిసాయి. ఫ్రెంచి వాళ్ళు. మద్రాసు దగ్గర ఏదో కార్ల కంపెనీలో అతను ఇంజనీరు. ఇండియా వచ్చి ఏడాది దాటింది. బానే అలవాటు పడ్డారు. చెన్నై విపరీత వాతావరణం, పాండిచ్చేరి ఫ్రెంచి సువాసనలు, పాప వెళుతోన్న స్కూలు, మద్రాసులోని కన్సర్వేటివ్‌ సాంస్కృతిక వాతావరణం, భాషా సమస్యలు ` ఓ పావుగంటా ఇరవై నిముషాలు అలవోకగా కబుర్లు. ఆవిడా మా కబుర్లలో చేరారు. తరచి తరచి అడిగితే ‘అంతా బానే ఉంది కానీ మద్రాసు లాంటి మర్యాదకరమైన ఊళ్ళో కూడా తెల్ల వనిత కనిపిస్తే అమర్యాదగా చూస్తారు కుర్రాళ్ళు. ఒకటి రెండు సార్లు విపరీత పరిస్థితులు ఎదుర్కోవలసి వచ్చింది’ అని చెప్పారావిడ. ఏదో అంటారే.. గుండె తరుక్కుపోవడం, అలాంటి బాధ కలిగింది నాకు.
రెండు గంటలు అస్సలు తెలియకుండా గడిచిపోయాయి. రాధానగర్‌తో అనుకొన్న పరిచయం, స్నేహం, ఆత్మీయత సాధించుకోగలిగానన్న సంతృప్తి. ఇహ మరోసారి ఎప్పుడు వెళ్ళినా, ఎన్నేళ్ళ తర్వాత వెళ్ళినా ఆ బీచి నన్ను గుర్తు పట్టి పలకరించి తీరుతుంది.!!
రాధానగర్‌ పలకరింపులు ముగించి ద్వీపపు తూర్పు తీర విహారానికి వెళుతోంటే దారిలో మూడో నెంబరు గ్రామం. గోవిందనగరు మెయిన్‌ బజారు కనిపించి పలకరించి నిలవరించింది. కావాలని మళ్ళీ వారం క్రితం కనిపెట్టి మంచి కాఫీ చేయించుకొని త్రాగిన దుకాణానికే వెళ్ళి, అతను గుర్తు పడితే సంతోషపడిపోయి ` అక్కడో అరగంట. ఓ బ్రిటీషు పెద్దాయన, అతనికి నిత్యసహచరుడిగా ఓ కేరళ యువకుడు. కేరళ ఆయుర్వేద (కాయకల్ప?) చికిత్స కోసం రెండు మూడు నెలలు గడపడానికి వచ్చాడట ఆ పెద్దాయన. పల్చగా, చురుగ్గా, భేషజాలు లేకుండా ఉన్నాడు. బ్రిటీషు వాళ్ళు మామూలుగా చూపించే దర్పం కోసం వెదికాను. కనిపించనే కనిపించలేదు. మరింకేం మాటలు విరివిగా సాగాయి. ఆశ్చర్యమూ విషాదమూ ఏమిటంటే వారం పది రోజుల క్రితం ఇదే హోటల్లో ఇలాంటి సందర్భంలోనే ఎస్టోనియా మితృలు ఏ ఆవేదన వ్యక్తపరచారో ఖచ్ఛితంగా అదే మాట ఈయనా అన్నాడు. ‘ఏమిటీ చీదరా? ఎందుకు మీకీ విషయంలో అంత నిర్లక్ష్యం’ అని.  దుఃఖమనిపించింది. దీనికి సమాధానం మనందరి దగ్గరా లేదూ? అందరూ చీపుళ్ళు పట్టుకొని వెళ్ళమని గాదు నేను అనేది. చదువుకొని సివిక్‌ సెన్స్‌ అన్నమాట విని ఉన్న ఇరవై పాతిక మంది భారతీయులయినా ` ‘మేము మా అంతట మేవు పరిసరాలను పాడు చెయ్యం. ఎక్కడబడితే అక్కడ చెత్త వెయ్యం. కాల అకృత్యాలు తీర్చుకోం’ అని అనుకొని పాటిస్తే గణనీయమయిన మార్పురాదూ మన పరిసరాలలో!!
మెయిన్‌ బజారు వదలి తూర్పు దిక్కుకు మళ్ళాను. ఆ తీరమంతటా అనేకానేక స్థాయిలకు చెందిన హోటళ్ళు, రిసార్టులు, పర్ణశాలలు, టెంట్లు ` కనీసం పాతిక ముప్ఫై ఉన్నాయి. అందులో అండమాన్‌ టూరిజం వారి డాల్ఫిన్‌ రిసార్ట్‌ ఒకటి. గవర్నమెంటు వారి రిసార్టుల్లో ఒక సౌలభ్యం ఉంది. ఇతర విషయాలు ఎలా ఉన్నా వాటి లొకేషన్‌ మాత్రం అద్భుతంగా ఉంటుంది. కొండల్లో అయితే లోయల్ని అవలోకిస్తూ, నదీ తీరాలలో అయితే విజయవాడ వెన్నెల రిసార్ట్‌లాగానూ, గోవాల్లాంటి చోట బీచిని ఆనుకొనీ ` అలా ఉంటాయి, ఆయా లొకేషన్లు. ఈ హేవలాక్‌ లోనూ డాల్ఫిన్‌ రిసార్ట్‌ ఉన్న సముద్ర తీర ప్రదేశం చాలా బావుంది. చౌకీదారు సౌజన్యంతో రిసార్టంతా తిరిగి వచ్చాను. పక్కనే ఉన్న సముద్రం మనలో కలిగించే ఆనందమూ శాంతీ మాటల్లో చెప్పడం కష్టం.
‘‘ఈ తూర్పు రోడ్డు అయదారు కిలోమీటర్లు వెళ్ళి వెళ్ళి కాలాపద్థర్‌ బీచి దాకా వెళుతుంది. ఓ రెండు కిలోమీటర్ల పాటు ఒడ్డంతా హోటళ్ళు, రిసార్టులు. ఆ తర్వాత అచ్చమైన అందమే. నాదో సలహా, మీరు కాలాపద్ధర్‌ దగ్గరే ఆగకుండా ఇంకా లోపలి గ్రామాల్లోకి వెళ్ళండి. మరో ఆరేడు కిలోమీటర్లు మంచి రోడ్డు వెళుతుంది..’’ సలహా చెప్పాడా యువ చౌకీదారు!!
చక్కటి మార్గం. చాలా చోట్ల సముద్రానికి పది అడుగుల ఎత్తున.. ఓ పక్కన పచ్చని చెట్ల కొండ చరియలతో మరో పక్క లేత నీలపు రంగు లోతు లేని నీళ్ళతో.. మళ్ళా ఆ నీళ్ళల్లో ఆసక్తికరమైన బండరాళ్ళతో.. మరపురాని సమయమా తీర రేఖ యాత్ర. అడుగడుగునా అందం పలకరించి ఆగమని ఆజ్ఞాపిస్తోంటే ఆగకుండా ఎలా ఉండడం? కనీసం అరడజను ` హాల్టులు.. నీళ్ళతో కరచాలనాలు. అరుదుగా కనిపిస్తోన్న ఒకరిద్దరు సహ యాత్రీకులతో చిరునవ్వులు. హఠాత్తుగా ఓ స్కూటరు మీద ఎదురయిన డిగ్లీపూర్‌ రాస్‌ Ê స్మిత్‌ లో కలసి గడిపిన ఫ్రెంచి పెద్ద వయసు జంట. అతి ఉల్లాసంగా కాలాపద్థర్‌ బీచి.. ముప్ఫై నలభై ఫోటోలు.. నాలుగయిదు వీడియోలు.. ‘రాధానగర్‌ కన్నా బావుందా?’ అనిపించింది.
రచన: కర్రా నాగలక్ష్మి
 
 
 
 
 
హిమాలయాలలో ఉన్న మరో ముఖ్య మైన శైవక్షేత్రం  అమరనాథ్ . ఈ యాత్ర మెత్తం ఏడాదిలో ఒక నెల మాత్రమే జరుగుతుంది. మిగిలిన 11నెలలు మంచుతో కప్పబడి ఉంటుంది. ఈ యాత్ర ప్రతి సంవత్సరము ఆషాఢ పూర్ణిమతో మొదలయి శ్రావణ పూర్ణిమతో ముగుస్తుంది. గత కొద్ది సంవత్సరాలుగా ఈ యాత్రని 2 నెలలకు పొడిగించారు అంటే ఇప్పుడు జ్యేష్ట పూర్ణిమతో మొదలయి శ్రావణ పూర్ణిమ వరకు కొనసాగుతోంది . ఈ యాత్ర కొరకై  చాలా ప్యాకేజి టూర్లు వచ్చేయి. ఇలాంటి టూర్లలో మనకు నచ్చిన దానిలో మనకు అందుబాటులో ఉన్న వాటిని ఏన్చుకోవచ్చు .ఈ టూర్ అపరేటర్లు ఈ యత్రకి కావలసిన  రిజిస్ట్రేషన్, యాత్ర డేట్ బుకింగ్ భోజన వసతులు అన్ని వాళ్ళే చూసుకుంటారు .

శ్రీనగర్ నుంచి అమరనాథ్ గుహ 120 కీమీ దూరంలో ఉంది సముద్ర మట్టానికి 3888 మీటర్ల యెత్తులో ఉంది. ఈ గుహా చేరడానికి రెండు దారులు ఉన్నాయి 1)బాల్తాల్ 2) పహల్ గావ్.
1) బాల్తాల్—-
శ్రీనగర్ నుంచి సోనేమార్గ్ మీదుగా బల్తాల్ కి సుమారు 120కిమీ బాల్తాల్ నుంచి అమర్నాథ్ గుహకి
16 కిమీ బాల్తాల్ నుంచి గుర్రాలు డొలీలు దొరకుతాయి. హెలికాప్టర్ సర్వీసు కూడా ఉంది. హెలికాప్టర్ 9 కిమీ వరకు మాత్రమే వెడుతుంది . అక్కడ నుంచి మళ్ళీ గుర్రం కానీ,  డోలీలోగాని ప్రయాణం చెయ్యాలి. బాల్తాల్ నుంచి 8, 9 కిమీ ప్రయాణం తరవాత “బరారి “అనే  ఊరు వస్తుంది  ఊరు అంటే ఏవో రెండు ఇళ్ళు 2,3 లంగరులు ఉంటాయి అంతే . లంగరు అంటే యాత్రకి వచ్చే భక్తులకి ఉచితంగా భోజనం పెడతారు.  ఇల్లాంటివి జమ్మూ నుంచి అమరనాథ్ గుహ వరకు ఉంటాయి. “బరారి” నుంచి 4 కిమీ ప్రయాణం తరవాత సంగం చేరుకుంటాము . సంగం నుంచి గుహ కి 3 కిమీ ఈ 3 కిమీ గ్లేషియర్  మీద మన నడక సాగుతుంది . కాబట్టి ఆ వాతావరణానికి సరిపడే బట్టలు, జోళ్ళు తీసుకు వెళ్ళడం మరచిపోకోడదు .1/2 కిమీ మెట్లు ఉంటాయి.  గుహ దగ్గర పడ్డాక 4, 5 పావురాలు మాత్రం కనబడతాయి అవి తప్ప మరో జీవరాసి కనబడదు.  నేలబారు చిన్నచిన్న మొక్కలు అక్కడక్కడ కనిపిస్తాయి.  కొందరు సాధువులు వీటిని తెంపి భద్ర పరుచుకుంటూ కనిపిస్తారు అవి ఏంటని ప్రశ్నిస్తే ఏవో దుర్లభమైన ఆయుర్వేద మందులని చెప్తారు. సంగం నుంచి అడుగు అడుగునా లంగరులు , వైద్య సదుపాయాలూ,  రాత్రి ఉండడానికి టెంట్లు ఉంటాయి కాని దర్శనం చేసుకొని వెంటనే క్రిందకి రావడానికి ప్రయత్నిస్తే మంచిది.

గుహలో నిలువెత్తు మంచులింగ దర్శనం చేసుకోగానే కలిగే అనందం, ప్రశాంతత మాటలలో చెప్పలేము. అనుభవించవలసిందే. తరవాత పార్వతి , వినాయకుడిని (ఇవి కూడా మంచుతో ఏర్పడే ఉంటాయి )దర్శించుకున్న తరవాత అక్కడే ఉన్న చిన్న గుహ లోంచి ప్రవహిస్తున్న అమరగంగ ని మన దగ్గర ఉన్న నీళ్ళ బాటిల్ లో నింపుకోవడంతో అమరనాథ్ యాత్ర పూర్తి అవుతుంది. బల్తాల్ లో ఉదయం 5 గ0 లకి బయలుదేరితే దర్సనం చేసుకొని తిరిగి బాల్తల్ సాయంత్రం 6 లేక 7 గం లకి చేరుకోవచ్చు . అదికూడా గుర్రాల మీద కాని, డోలిలో కాని, హెలికాఫ్టర్ అయితే అప్పుడప్పుడు తక్కువ సమయం పట్ట వొచ్చు.   చాలాసార్లు ఎక్కువ సమయం పట్టవచ్చు  ఆ రోజు అక్కడి వాతావరణం బట్టి, హెలికాఫ్టర్ లో వెళ్లేవారి సంఖ్య బట్టి ఉంటుంది. హెలికాఫ్టర్ ఆపరేటర్లు మాత్రం చాల బాగా ఆపరేట్ చేస్త్తున్నారు . హెలికాఫ్టర్ మీద వెల్తే 7 కి.మీ గుర్రాలమీద గాని డోలిలలో కానీ వెళ్ళవలసి వస్తుంది .
image.png
2) పహల్ గావ్ దారిలో చేసే యాత్రని శివుడు పార్వతి వెళ్ళిన దారిగా శివ పురాణంలో చెప్పబడింది . ఈ దారిలోనే చడి ముబారక్ (ఇది ఎర్ర వస్త్రంలో  చుట్టబడి మిగిలిన సంవత్సరం అంతా జమ్ములో అమరనాధుని రూపంగా పూజ చెయ్య బడుతుంది. దీనిని ఆషాఢపూర్ణిమ రోజుకి అమరనాధ్  గుహకి తీసుకొనివచ్చి తిరిగి శ్రావణ పూర్ణిమ నాడు ఆఖరు పూజ చేసి జమ్ముకి తిరిగి తీసుకోని వస్తారు)ని ఈ దారంటే తీసుకోని వస్తారు. దారిలో యాత్రకి మెత్తం 42 కి.మీ ప్రయాణం చెయ్యాలి. భగవంతుని దయవలన ఈ దారిలో కూడా వెళ్లి అమరనాధుని దర్సించుకొనే భాగ్యం  మా దంపతులకి కలిగింది. పహల్ గావు నుంచి 16 కి.మీ  ఫట్ ఫటి (చిన్న వేన్ లాంటిది 15,16 మంది ప్రయాణించ వచ్చు.)మీద ప్రయాణం . ఈ దారిలో ఈ ప్రదేశాన్ని బేస్ కేంప్ గా వ్యవహరించవచ్చు. దీనిని చందనవాడి అని అంటారు. ఇక్కడ రాత్రి బస చేసుకొని మర్నాడు 6 గం లకి ప్రయాణం మొదలు పెట్టాలి ఇక్కడ నుండి అంతా నడకే గుర్రాలు, డోలీలు ఉంటాయి . చందనవాడి సముద్ర మట్టానికి 9500 ఆడుగుల ఎత్తులో ఉంటుంది. చందనవాడి  నుంచి “శేష్ నాగ్ 13 కి మీ . ఇక్కడ మళ్ళీ రాత్రి బస చేసి మర్నాడు 14 కి మి ప్రయాణం చేస్తే గుహ చేరుకుంటాం . శేష్ నాగ్ నుంచి 8 కిమీ దూరంలో పంచ తరణి . పంచ తరణి నుంచి 3 కిమీ ప్రయాణం తరవాత సంగం చేరుకుంటాం.  ఇక్కడ ” బాల్తాల్” నుంచి ” పహల్ గావ్ “నుంచి వచ్చే దారులు రెండు కలుస్తాయి ఇక్కడ నుంచి గుహ 3 కి మి. చాలా మంది భక్తులు తిరిగి “పహల్ గావ్ ” వెళ్ళకుండా “బాల్తాల్” మీదుగా శ్రీనగర్ చేరుకుంటారు  సమయం శ్రమ కలసి వస్తాయని .
అమరనాధ్ కధ శివపురాణం ప్రకారంగా ఇలా చెప్పబడింది .
నారదునికి శివపార్వతుల  అన్యోన్యత చూసి ఇద్దరికీ తగవు పెట్టాలనే చిలిపి ఆలోచన కలిగిందిట. వెంటనే నారదుడు ఈశ్వరుడు లేని సమయం చూసుకొని కైలాసానికి వెళ్లి పార్వతి తో ఈశ్వరునితో  పని ఉండి వచ్చి నట్లు చెప్పి ఈశ్వరుడు వచ్చే సమయానికి తిరిగి వెళ్లి పోయేవాడుట .ఈవిధంగా 2,3 రోజులు జరిగిన తరవాత పార్వతిదేవి “నారదా రోజు వచ్చి ఈశ్వరుని కోసం వేచి ఉంటున్నావు ఏ పనిమీద వచ్చేవు నాయనా ” అని అడిగిందిట . అందుకు ఆ కలహ ప్రియుడు “ఒక సందేహం కలిగింది తల్లి అది ఈశ్వరుడు తప్ప మరి ఎవ్వరు తీర్చలేరు తల్లీ” అని అంటాడు . దానికి పార్వతిదెవి” అదేమిటి నాయనా నేను ఈశ్వరుని పత్నిని నాకు తెలియని విషయం, ఈశ్వరునికే తెలిసిన విషయం ఏదీ లేదు” అని అందిట. అప్పుడు కలహాభోజనుడు కొంతసేపు బ్రతిమలాడేక మురిపించుకొని ” మరేమీ లేదు తల్లి ఈశ్వరుడు కపాలమాలని ఎందుకు యెదపై ధరిస్తున్నాడు . ఆ కపాలములు ఎవరివి అని సందేహం కలిగి తెలుసుకోగోరి ఈశ్వరుని  దగ్గరకి వచ్చానమ్మా.  నా సందేహ నివృత్తి గావించు తల్లి” అని అన్నాడుట. పార్వతీదేవి “అయ్యో నారద ఈ విషయం నేనెప్పుడు నా స్వామిని అడగలేదు ఈ దినం తెలుసుకుని నీకు చెప్తాను రేపు రా నాయనా” అని అన్నదిట .
మరునాడు నారదుడు రాగానే “అయ్యో నారదా! అవి నా పుర్రెలేనుట నా పతికి నేనంటే ఎంత ప్రేమో చూసేవా? నా  గత జన్మల జ్ఞాపకార్ధం నా పుర్రెలని తన హృదయం పైన మోస్తున్నాడు ” అని అన్నదిట. కలహప్రియుడు కలహం పెట్టడానికి వచ్చేడాయే ఊరుకుంటాడా? “మరి అలాగైతే నీకు నీ పతిమీదా ప్రేమలేదా తల్లి మరి నీ మెడలో కపాల మాల లేదేమి “అని”అయినా బ్రహ్మచారిని నాకేమి తెలుస్తాయి . ఈ ప్రేమలగురించి  అని ఓరకంటన పార్వతిదేవిని చూసి తను వచ్చిన పని పూర్తి అయిందని సంతోషించి ” నారాయణ నారాయణా “అంటూ వెళ్లిపోయాడుట  .
నారదుడు లేవనెత్తిన సందేహం గురించి పార్వతి అడుగగా ఈశ్వరుడు తనకు అమరత్వం ఉన్నట్లు పార్వతికి అమరత్వం లేనట్లు చెప్తాడు . తనకు కూడా అమరత్వం కలిగించమని ఈశ్వరుని వేడగా  కాదని ఈ కథని ఎవరు వింటే వారికి అమరత్వం కలుగుతుంది కావున ఏ ప్రాణి నివాసయోగ్యం కాని ప్రదేశం వెతకమని ఈశ్వరుడు తన నంది మొదలగు గణాలను పంపగా వారు ఈ గుహలో ఏ  ప్రాణి కూడా లేవు అని నిర్ణయించుకొని ఈశ్వరునికి ఈ ప్రదేశం గురించి చెప్పగా ఈశ్వరుడు తన నందిని విడిచిపెట్టి పార్వతిసమేతంగా  గుహవైపు పయనిస్తాడు. నందిని విడిచిపెట్టిన ప్రదేశం “బైల్గావ్ (బైల్ అంటే ఎద్దు అని అర్ధమ్) కాలక్రమేనా బైల్గావ్ పహల్గావ్ ఐంది. మరికొంత దూరం ప్రయాణించాకా తలపై నున్న చంద్రున్ని విడిచి పెట్టిన  ప్రదేశం చందన్ వాడి గా పిలవబడుతోంది . సేషనాగ్ లో మెడలోనున్న పాముని పంచతరణి లో ఢమరుకము , త్రిశూలము మెదలైనవి విడిచిపెట్టి తను పార్వతి మాత్రమే  గుహలోనికి వెళ్లి నంది గణాలు ఏర్పాటు చేసిన దర్భాసనము పై కూర్చుని పార్వతికి అమరకధ వినిపిస్తాడు ఈశ్వరుడు . కధ పూర్తి అయిన తరవాత ఈశ్వరుడు పార్వతిసమేతముగా కైలాసమునకు పోవుటకు సంసిద్దులు కాగా ఒక పావురము వారు కూర్చున్న దర్భల మధ్య నుండి ఎగిరి పోతూ ఉండుట చూచి ఈ పావురము అమరకధ విన్నదని  తెలుసుకొని ఈశ్వరుడు ఆ పావురాయి ని వెంటాడుతూ  దాని వెనకాలే వెళ్తాడు అప్పుడు ఆ పావురము అరుంధతి పొట్టలోకి దూరి  పోయి దాక్కొంటుంది . అరుంధతి దివ్యదృష్టితో చూచి ఎవరు నువ్వు ఎందుకు నా పొట్టలో దాక్కోన్నావు అని అడుగగా ఈశ్వరుడు తనను సంహరించేందుకు కాపుకాచి  ఉన్నాడు కావున ఈశ్వరునినుంచి అభయం ఇప్పిస్తే నీ పొట్టలోంచి బయటికి వచ్చి సన్యాసించి సన్యాసిగా బతుకుతాను అని విన్నవించుకుంటాడు . అందుకు సరే అని అరుంధతి ఈశ్వరుని ప్రార్దించి అభయం ఇప్పిస్తుంది.  అప్పుడు ఆ పావురము బయటకి వచ్చి అరుంధతికి, ఈశ్వరునికి నమస్కరించి నైమిశారణ్యమునకు వెళ్లి మునులకు , ఋషులకు పురాణములు చెప్పుకుంటూ శుకమహర్షి గా పేరుపొంది ఇప్పటికి అక్కడ అమరునిగా ఉన్నట్లు పురాణాలు చెప్తున్నాయి.  ఆ పావురము కోరిక పై పార్వతి పరమేశ్వరులు రోజూ ఈ గుహలో కొంతసేపు విశ్రాంతి తీసుకొంటూ ఉంటారని  ప్రతీతి .

కలియుగ ప్రవేశానంతరం పరమశివుడి భక్తులను పాప విముక్తులను గావించి జన్మ రాహిత్యం కలించే ఉద్దేశ్యంతో ఈ క్రింది విధంగా తాను  ఈ గుహలో ఉన్నట్లు తెలియజేయాలనుకుంటాడు .
అది ఈవిధంగా ఉంది . ఒక ముస్లిం కుర్రవాడు ఒక బ్రాహ్మణుని దగ్గర గోవులను సంరక్షిస్తూ ఉంటాడు . ఒక రోజు ఒక ఆవు మేతమేస్తూ లోయలో పడి మరణిస్తుంది.  ఆవులకాపరి తన యజమానికి విషయం వివరిస్తాడు.  బ్రాహ్మణుడు పిల్లవాని మాటలు నమ్మక ” మీరు నా ఆవుని చంపి తిని ఉంటారు. నా ఆవును  రేపటిలోగా నాకు తెచ్చి ఇవ్వలేని పక్షంలో రాజుగారికి చెప్పి మరణదండన విధిస్తాను ” అని అంటాడు. ఆ బాలుడు ఆవు మరణించిన ప్రదేశానికి వెళ్లి ప్రాణత్యాగం చేసుకోదలుస్తాడు అప్పుడు ఈశ్వరుడు ప్రత్యక్షమై ఆవుని బతికించి బాలునికి ఇస్తాడు. బతికి ఉన్న ఆవుని చూసి కోపోద్రేకుడై బ్రాహ్మణుడు బాలకుని సంహరించేందుకు  కత్తి పట్టుకొని చంపేందుకు వెంటబడి తరుముతాడు. అది చూచి ప్రాణభయంతో ఈశ్వరుడు  ప్రత్యక్షమైన  ప్రదేశానికి  వచ్చి మహానుభావా!   నీవే వచ్చి మా యజమానికి నిజం చెప్పు లేకపోతే  నాప్రాణాలు తీసుకో అని కన్నీరు మున్నిరుగా విలపిస్తాడు.  అప్పడు ఈశ్వరుడు బ్రాహ్మణునికి కూడా దర్సనం ఇచ్చి బాలుడు నిర్దోషి అని చెప్తాడు . ఆ రోజు నుంచి బ్రాహ్మణుడు ఆ గుహలో పూజలు నిర్వహించసాగాడు. హుండిలో వచ్చే సొమ్ము ఆ ముస్లిం బాలకుడికి, బ్రాహ్మణునికి సమ వాటాలు గా పంచబడేవి . ఇప్పటికి కూడా ఇదే పద్దతి సాగుతోంది.  కొంత భాగం బ్రాహ్మణుని వారసులకు, కొంత ముస్లిం కుర్రాడికి వారసులకు, కొంత గవర్నమెంటు వారికి చెందుతుంది . ఈ యాత్రలో గుహలో పావురాలు కనబడితే చాలా పుణ్యం చేసుకున్నట్టు గా భావిస్తారు.  అమరానాధుని దర్శించుకుంటే అమరత్వం ( మరో జన్మ ఉండదని) సిద్దిస్తుందని ప్రతీతి.
ఏమైనా గాని ఈ ప్రయాణం ఒక మరపురాని అనుభవమే అని చెప్పుకోవాలి. ఈయాత్రలో  ప్రకృతి వైపరిత్యాలే కాకుండా మిలిటెంట్ల వాళ్ళ కుడా భయం ఉంటుంది. అంటే అంతా ఈశ్వరేచ్ఛ అనుకొని చేయవలసిన యాత్ర .
సర్వే జనా సుఖినో భవంతు . ఓం నమః శివాయః .
భానుమతిగారు ఈ కధలను చదువుతూ, విశ్లేషించిన తర్వాత ఇలా అంటున్నారు..
నా మాట—
తండ్రీ కూతుళ్ల అనుబంధం ఎంత గొప్పదో.. ఆ ప్రేమ ఎంత అపురూపమయిందో.. అది అందుకున్న వాళ్లకి బాగా తెలుసు. అందుకనే.. మాలిక అంతర్జాల పత్రిక సంపాదకులు, రచయిత్రులని.. ఆ బంధం ఆధారంగా కథానికలు రాయమన్నప్పుడు వెంటనే స్పందించారు మన రచయిత్రులు.
ఒక్కో కథా వచ్చినప్పుడల్లా నాకు జ్యోతి పంపుతుంటే వెంటనే చదివేశాను.. పాఠకురాలిగా! అందరు రచయిత్రులూ ఆరితేరిన వారే.. ఒక్కొక్కరూ ఎంచుకున్న విషయం.. దేనికదే! అంత మనసుకు పట్టించుకోకుండా చదివేశాను కద.. ఆలోచిస్తే ఇన్ని రకాల నాన్నలుంటారా అనిపించింది. మా నాన్నగారు నన్ను గారం చెయ్యడం, కోపం వస్తే కోప్పడ్డం.. సరిగ్గా  చదవకపోతే కూర్చోపెట్టి పాఠాలు చెప్పడం, ప్రైజులొస్తే పదిమందికీ చెప్పి మురిసిపోడం.. ఇవే తెలుసు నాకు.
ఇంక సమీక్ష రాయడానికి కూర్చున్నప్పుడు, ప్రతీ లైనూ, వీలైతే లైనుకీ లైనుకీ మధ్య చదువుతుంటే ఆలోచనలు అంతర్వాహినిలా వచ్చాయి. అవన్నీ క్రమంలో పెట్టి విశ్లేషించడానికి ప్రయత్నం చేశాను.
నా అభిప్రాయాలు.. పాఠకులకి ఏమనిపిస్తాయో మరి.. వేచి చూడాల్సిందే!
ఈ సంచికలోని వ్యాసాలు, కధలు:
01. నాన్నకో ఈమెయిల్
02. నాన్న కూతురు
03. దహనం
04. ఓ నాన్న
05. ఓ ఇంటి కథ
06. ఏం బంధాలివి?
07. ఎంత మంచివాడవు నాన్నా?
08. కణ్వ శాకుంతలం
09.  బంధాలు – బాధ్యతలు 
10. మీచ్ తుమ్చీ లేక్
11.  పదచంద్రిక 
12. తలచుకొనండి – కనుగొంటాను
13. ఆశుధారలో కమనీయమైన ఖడ్గధార
14. అనగనగా బ్నిం కధలు – రాజయ్య ఇడ్లీ బండి
15. మాయానగరం – 5
రచన: వారణాసి నాగలక్ష్మి
నాన్నా! మీరిద్దరూ  ఇండియా కి తిరిగి వెళ్ళినప్పట్నుంచీ మా ఇల్లంతా బోసిపోయింది.
నేనైతే ఎంతగా మిమ్మల్ని మిస్ అవుతున్నానో మాటల్లో చెప్పలేను. మరీ చిన్నప్పుడంతా ఏమోగాని  స్కూలు రోజులనించి, పెళ్లి అయి  సునీల్ తో ఇక్కడికి వచ్చేదాకా, నాకు నువ్వు  చేసిన గారాబం, పంచిన అనురాగం అనుక్షణం గుర్తొస్తూనే ఉన్నాయి. చిన్ని పాపాయి పురిటి సమయం లో అమ్మ కన్నా ఎక్కువగా నువ్వు  చూపించిన ఆప్యాయత, చిన్న చిన్న విషయాలలో కూడా నువ్వు కనపరచిన ప్రత్యేకమైన శ్రద్ధ గుర్తొచ్చి కళ్ళ నీళ్ళు తిరుగుతున్నాయి.
అమ్మ ఆసుపత్రిలో నాదగ్గరుండిపోతే నువ్వు పెద్ద పాపని చూసుకుంటూ, ఇంటి నించీ బాలెంత పత్యం వండి పంపడం తలచుకుంటే గొంతు లో ఏదో అడ్డుపడ్డట్టై మాట రాదు!  సునీల్ అమ్మనీ, నన్నూ, పసి పాపాయినీ  ఆసుపత్రి నుంచి ఇంటికి తీసుకొచ్చేసరికి , ఎదురొచ్చిన నిన్నునేనెప్పటికీ మర్చిపోలేను. ఇల్లంతా శుభ్రంగా సర్ది, పళ్ళెంలో ఎర్రనీళ్ళతో సహా ఎదురొచ్చి, నాకు దిష్టి తీసిన నువ్వు, దగ్గరుండి పురుడు పోసిన  అమ్మలాగే అనిపించావు . ‘ఇలాంటివన్నీ నీకెలా తెలిశాయి నాన్నా?’ అనడిగినపుడు  ‘మనసుంటే మార్గం ఉంటుంది రా తల్లీ’ అంటూ నవ్వుతున్న నీ  మొహం వెయ్యికాండిళ్ళ  బల్బులా వెలిగిపోయింది! ఇవన్నీ మరీ మరీ గుర్తొచ్చి, రోజూ ఫోనులో మాట్లాడుతూనే  ఉన్నాకూడా , ఇవాళ నీకో  ఉత్తరాన్ని, ఈ మెయిల్లోనే  అనుకో, మళ్ళీ మళ్ళీ  చదువుకుందుకు వీలుగా రాయాలనిపించింది !
మీరిద్దరూ వెళ్ళిపోయాక , ఒక్కసారిగా ఒంటరితనం చుట్టేసినట్టయింది నాన్నా! సోనూ ని చూసుకుంటూ , చిట్టి పాపాయి పనులు చక్కబెట్టుకుంటూ, ముద్దొచ్చినపుడల్లా  ఇద్దరికీ ఫోటోలు తీస్తూ , ఇంటి పనులు పూర్తి  చేసేప్పటికి ఒకటే అలసట అనిపిస్తోంది. మామ్మా, తాతగార్ల సేవలు చేస్తూ, మీకన్నీ అమరుస్తూ, ఇంతకన్నా ఎక్కువ పనులు సమర్ధించుకుంటూ,  మమ్మల్నిద్దరినీ  అమ్మ ఎలా పెంచిందో అనిపిస్తోంది.
నిన్న మనం మాట్లాడుకున్నపుడు  చెప్పాను కదా…  మూడురోజుల క్రితం సునీల్ అట్లాంటా వెళ్ళాడు, వారం రోజుల పని మీద. ఇంటి పనులన్నీ అయాక, పిల్లలు నిద్రపోతున్న వేళ,  ఎన్నో జ్ఞాపకాలు నా మనస్సులో సినిమా రీళ్ల లా  తిరిగి పోయాయి. పిల్లలతో ఒకర్తె నే ఉన్నాను కదా . సునీల్ తో నా పెళ్ళికి ముందు జరిగిన నాలుగైదు పెళ్లి చూపులూ, అబ్బాయి తరఫు వాళ్ళు నేను నచ్చలేదన్నపుడు నువ్వు ఆగ్రహంతో మండి పడి పోవడం, వాళ్ళు నచ్చిందన్నపుడు ఒకటికి పది సార్లు వాళ్ళ వివరాలు సేకరించి, ఏవో  వంకలెన్ని, ఆ  సంబంధం వదిలేయడం….  ‘ఇలాగైతే ఎలాగండీ ఆడపిల్ల పెళ్లి చేసేదీ’ అని అమ్మ దిగులు పడుతుంటే, ‘దీనికి తాతలాంటి సంబంధం తెస్తానే నా బంగారుతల్లికి’ అంటూ అమ్మ భయాలు అర్ధరహితమంటూ కొట్టిపారేయడం  … అన్నీ  గుర్తొచ్చాయి.
నీకు నచ్చచెప్పలేక అమ్మ నెత్తి కొట్టుకుని, అమ్మమ్మతోనూ, పిన్ని తోనూ ‘ ఇలా అయితే చిన్నదాని పెళ్లి అయినట్టే’ అంటూ  మొత్తుకోవడం తలచుకుంటే నవ్వొచ్చింది . చివరికి  సునీల్ సంబంధం  నచ్చాక కూడా అదే పనిగా  వాళ్ళ కుటుంబం గురించి , అతని గురించి వాకబు చేస్తుంటే ‘ నీకింత ప్రేమ ఏమిటా నామీద’ అని ఆశ్చర్యం వేసింది. మా నాన్న ‘లాఖోంమే ఏక్ ‘ అని గర్వం కలిగింది.
ఏనాటి నుంచి పొదుపు చేశారో ఏమో.. ఏ లోటూ  లేకుండా, అందరూ మెచ్చేలా పెళ్లి చేసి, నన్ను అత్తవారింటికి పంపుతూ అమ్మ కన్నా ఎక్కువగా ఏడ్చిన నిన్నుచూస్తే  అడుగు ముందుకు పడలేదు నాన్నా  !
ఆలోచనల్లో ఇంకా వెనక్కి వెళితే  నా ఎమ్మెస్ చదువు నాటి జ్ఞాపకాలు. మాస్టర్స్ కోసం నేను కాలిఫోర్నియా  వచ్చేటపుడు ఒక్కసారిగా మీద పడ్డ పనులన్నిటికీ వేసవి ఎండల్లో నా వెంట నువ్వు  రావడం ఎలా మర్చిపోతాను ? గ్రాడ్యుయేషన్  సెర్మనీ పూర్తి చేసుకుని  వెనక్కి వచ్చినపుడు ఎయిర్పోర్ట్ లో అమ్మ కన్నా ముందు పరుగెత్తుకొచ్చి, నన్ను హత్తుకున్న నువ్వు ఉద్వేగంతో వణకడం ఇప్పటికీ జ్ఞాపకమే. ఆఫీసు నించీ నాకోసమే రోజూ తొందరగా ఇంటికోచ్చేస్తూ నేను మీతో ఉన్న ఆ ఏడాది లో నన్నొక ప్రత్యేక వ్యక్తిగా ట్రీట్ చేయడం గుర్తొస్తే మళ్ళీ జన్మలో కూడా నీకే కూతుర్నై పుట్టాలనిపిస్తుంది నాన్నా !
జ్ఞాపకాల్లో అంతకన్నా వెనక్కి వెళ్తే…  కాలేజీ నించి ప్రాజెక్టుల బరువులు భుజాన వేసుకుని వేళ్ళాడుతూ, ఆలస్యంగా, నీరసంగా ఇల్లు చేరినపుడు  ‘కాళ్ళూ చేతులూ కడుక్కురామ్మా’ అంటూ అమ్మ ఒకవైపు తరుముతున్నా, ‘నువ్వుండు…  పిల్ల అలిసిపోయి వచ్చిందనే ఆలోచనైనా లేదు ?’ అంటూ అమ్మని కసురుకుని, చల్లని జ్యూసో, వేడి హార్లిక్సో కలిపి తెచ్చి, నోటికందిస్తూ నువ్వు  చేసిన గారాబం మరిచిపోలేను నాన్నా. పరీక్షల్లో రాత్రి తెల్లవార్లూ  చదువుకుంటుంటే, అమ్మతో పాటుగా నువ్వూ  అటొచ్చీ ఇటొచ్చీ నా కోసం తాపత్రయ పడ్డ రోజులు ఫోటో ఫ్రేమ్ కట్టినట్టు నా మనసులో నిలిచి పోయాయి. అంతకంటే ముందు…  ఇంటర్మీడియెట్ చదివే రోజుల్లో, నాకోసం నువ్వు కూడా నాలుగింటికే లేచి నన్ను కోచింగ్ క్లాసులో దింపి, మళ్ళీ క్లాసు పూర్తయ్యే లోపే వచ్చేసి, బయట వెయిట్ చేస్తూ నిలబడే వాడివి కదా. నాకైనా, అక్కకైనా నువ్వందించిన ఆసరా ‘ఇంత’, ‘అంత’  అంటూ మాటల్లో వ్యక్తపరచడం సాధ్యమా! మార్కులు తక్కువైతే చివాట్లు పెట్టి, మళ్ళీ ఏ  అఘాయిత్యం చేసుకుంటామో అని వణికిపోయే నిన్ను  కొన్నిసార్లు మోసం చేసి, దొంగతనంగా మేం సినిమాలకి చెక్కేసిన సంగతి నీకిప్పటికీ తెలీదు కదా !
ఎంసెట్ , బిట్ శాట్ , ఏ ఐ ట్రిపులీ ఇంకా ఏవేవో పరీక్షల గందరగోళాల్లో మాకు మతిపోకుండా  కంటికి రెప్పలా కాపాడింది నువ్వేగా  నాన్నా! మా రాంకులు చుక్కల్లోకి పోతుంటే, ఆశల నక్షత్రాలు మినుకు మినుకు మనకుండా,  దోసిలి పట్టి ఆరని జ్యోతుల్లా వాటిని వెలిగించింది నువ్వేగా ! చివరికి కౌన్సిలింగ్ సమయం  దగ్గర పడుతుంటే, ఎంత ముఖ్యమైన పనులున్నా ఆఫీసుకి సెలవు పెట్టి, సిటీ చుట్టుపక్కల ఉన్న కాలేజీలన్నీ తిరిగి తిరిగి, మంచీ చెడూ విచారించి, ఆ తతంగమంతా పూర్తై  మంచి చోట బీటెక్ లో చేరేదాకా ఎక్కడా రాజీ పడని నువ్వు, నా భవిష్యత్తుకి వేసిన బంగారు బాట ఫలితమేగా ఇవాల్టి నా వర్తమానం ? ఇంకా వెనక్కి వెళితే, హై స్కూల్లో ఆట పాటల్లో బహుమతులు గెలిచి, ఇంటికి పట్టుకొచ్చినపుడల్లా నింగినంటే కెరటంలా ఉప్పొంగిపోయి, ఆ బహుమతుల కోసం ఒక షోకేస్ చేయించిన నువ్వు మాకిచ్చిన ప్రోత్సాహం ఎంతో ఎలా చెప్పను ?
అలాంటి, ఆకాశ విహారం లాంటి జీవితం నించి ఒక్కసారిగా నేల మీదికి పడ్డాక అప్పటి మధుర  స్మృతులు తలుచుకుంటే కలిగే నోస్టాల్జియా ని మాటల్లో పెట్టడం అంటే మాటలు కాదులే ! నేల మీద పడడం ఏమిటీ అని ఆశ్చర్య పోతున్నావా ? పాపం సునీల్ ..  తనకి మళ్ళీ ఆడపిల్లే పుట్టింది గా. రెండోసారీ  ఆడపిల్లే పుట్టేసరికి  అతనెంత మాత్రం ఊహించనిది  జరిగిపోయింది.
ఎంత  ఆశాభంగం కలిగినా, ముందుతరం కన్నా ఈ విషయంలో మరికొంత విషయ పరిజ్ఞానం ఉన్నందు వల్లో ఏమో,  బయటికి ఏమీ అనలేక మింగుకుని, ఎవరి మీదో తెలీని కోపాన్నీ, అసహనాన్నీ, ఉండీ ఉడిగీ బయటికి కక్కుతున్న అతన్ని చూసినపుడల్లా నువ్వు  గుర్తొచ్చి కళ్ళ నీళ్ళు తిరుగుతున్నాయి. మీరు వెళ్ళినప్పటి నించీ మొహం మాడ్చుకుని తిరుగుతూ, వీలయినంతమటుకు నన్ను తప్పించుకు తిరుగుతుంటే, నిలదీసి అడగకుండా ఉండలేకపోయా నాన్నా.
‘ఇద్దరు పిల్లలున్నపుడు ఒక పాపా, ఒక బాబూ కావాలని కోరుకోవడం తప్పా? ‘ అన్నాడు ! అతని మూర్ఖత్వానికి విస్తుపోయినా తేరుకుని ‘ సైన్స్ ఇంతగా తెలిసీ నన్ను తప్పు పడుతున్నావా ? పుట్టబోయే బిడ్డ జెండర్ నా చేతులో ఉందా? ‘  అన్నాను. ఉందిట ! మగ పిల్లాడు కావాలనుకున్నపుడు ఎక్స్ , వై క్రోమోజోములలో వై క్రొమొజోమ్ ని ఎన్నుకోవలసింది స్త్రీ యేట ! LOL …
తొమ్మిది నెల్లూ మోసి నరకయాతన పడి, ఒక అద్భుత ఆవిష్కరణలో పాలుపంచుకున్న నన్నూ, ఆ అద్భుతాన్నీ కూడా అవమానిస్తున్న అతన్ని, ఏ గుర్తులూ  వదలకుండా జాగ్రత్త పడుతూ  కించ పరుస్తున్న అతన్ని  ఏమనగలను ?
ఇలా రాసి నిన్ను బాధ పెడుతున్నానేమో…ఇన్నేళ్ళ నీ శ్రమ ఫలితంగా ఈ స్థితికి చేరిన నీ గారాల పట్టి, మనసునిండా  లోతైన ముళ్ళు గుచ్చుకుని విలవిల లాడుతుంటే నీకు కలిగే బాధని ఊహించగలను. కానీ నీతో పంచుకోకుండా ఉండలేక పోతున్నా నాన్నా.. ఎందుకంటే నాకు ఏడెనిమిదేళ్లు  వచ్చినప్పటినుంచీ, నా ప్రతి విజయం లోనూ నువ్వు  తోడున్నావు. నా అపజయాల్లో ఆలంబన ఇచ్చి విజయం వైపు నడిపించావు. అందుకే నా మనసుకింత దగ్గరైన నీకు ఈ విషయం చెప్పకుండా ఉండడం నా వల్ల  కావడం లేదు .
ఇదంతా చదివి బాధ పడకు నాన్నా! ఇది కొత్తా కాదు వింతా కాదు ! పాతే … రోతే !
సునీల్ రేపటి తండ్రి. ఇవాళతను ఒట్టి మగవాడు. సగటు మగవాడు. ఇవాల్టి పసి నవ్వులు అతన్ని కదల్చక పోయినా, రేపు అమ్మా నాన్నలకి గర్వకారణమయ్యేలా నా పిల్లలు ఎదిగినపుడు ‘వీళ్ళు నా పిల్లలు’ అని ఆతను గర్వంగా చెప్పుకుంటాడు. నువ్వు ఇప్పటి పరిస్థితి తల్చుకుని మనసు కష్టపెట్టుకోవద్దు. అయితే అప్పటి వరకూ నేననుభవించే వేదన, చేయాల్సిన ఒంటరి ప్రయాణం తప్పవు. ఇలా అంటుంటే నా మనసే ‘ఎందుకు తప్పవు ? ‘ అనడుగుతోంది . ఏం  చెప్పను నాన్నా , ఇద్దరు పసి పిల్లలతో బయట ఒంటరిగా జీవించడం అంత  తేలిక కాదుగా. వెంటనే కాకపోయినా కొన్నేళ్ళ తర్వాతైనా అతనూ నీలాగా మారతాడని నాకు నమ్మకం.
నాన్నా! నువ్వు మర్చిపోయావేమో … మా ఇద్దరినీ బంగారు తల్లులు అని గర్వంగా చెప్పుకునే నువ్వే నేను  పుట్టినపుడు ‘ఇద్దరూ ఆడముండల్నే కన్న’దని అమ్మని, పురిట్లో పునర్జన్మ ఎత్తిన బాలెంతని, చీదరించుకుని, రెండేళ్ళు కూడా లేని అక్కని విదిలించుకుని వెళ్ళిపోయావని అమ్మమ్మ చెప్పింది. అప్పుడు తాతా, అమ్మమ్మా రాజు బావ పెళ్ళికొచ్చి మనింట్లో ఉన్నారు. టెన్నిస్ టోర్నమెంట్ లో వెండి కప్పులు గెలిచామని  లోకల్ వార్తా పత్రికలో వస్తే ‘నా కూతుళ్ళు’ అంటూ నువ్వు గర్వంగా చెప్పుకుంటుంటే, ఉండబట్టలేని  అమ్మమ్మ వంటింట్లో అమ్మ దగ్గర నోరుజారింది. మూతి తిప్పుతూ ‘అబ్బో కాకేం ? లక్ష్మీ సరస్వతుల్లా ఇద్దరు పాపాయిలు పుడితే ఇద్దరూ ఆడముండలే అనిచీదరించుకుని, నా వరాల తల్లిని ఈటెల్లాంటి మాటలతో గాయ పరిచి వెళ్ళిపోయింది ఈ  మహానుభావుడు కాదూ? ‘ అని అమ్మ దగ్గర చేతులు తిప్పుతూ మెల్లిగానే అన్నా నాకు వినిపించి, విలవిల్లాడిపోయాను. అది అబద్ధం అని లోలోపలే గింజు కున్నాను. అక్కకి చెప్పుకుని ఏడ్చుకున్నాను. ఎన్ని రాత్రులో ఎవరినీ అడగలేక దెబ్బతిన్న పిట్టల్లా  గిలగిల లాడి పోయాం.
అమ్మమ్మనీ, పిన్నినీ  ఇరుకున పెట్టి కూపీ లాగి, నిజాలు తెలుసుకుని, కొన్నాళ్ళు మూగవాళ్లమయ్యాం ఇద్దరం. అయినా అప్పటికి మాకు లోకజ్ఞానం లేక గానీ, మమ్మల్ని ఆకాశానికెత్తే నువ్వే అమ్మని ఎంత చులకనగా చూసేవాడివో నాకు గుర్తుంది. ఎందుకు నాన్నా అలా ఉండేవాడివి? ఎప్పుడూ కాకపోయినా అప్పుడప్పుడైనా అమ్మ కోరికలేమిటో  తెలుసుకుందుకు, ఆవిడ అభిప్రాయాలకి కొంచెమైనా విలువిచ్చేందుకు ప్రయత్నించని నువ్వు, నీ కూతుళ్ళ వైవాహిక జీవితం  అద్భుతంగా, స్వర్గ సమానంగా ఉంటుందని ఎలా ఆశిస్తావు?  అత్తా ఒకింటి కోడలే అంటారుగాని తండ్రీ ఒకామెకు భర్తే  అనరేం ? భార్యని చులకనగా, యంత్రంలా చూసి, తనకే అంకితమైన పువ్వులాంటి కోమల హృదయాన్ని గాయపరచడం ద్వారా ఎక్కడెక్కడో కలిగిన అసంతృప్తుల తాలూకు అసహనాన్నితీర్చుకుంటూ…  ఎందుకు నాన్నా మగవాళ్లి లా ఉంటారు ?
మూడు రోజులై ఊరెళ్లిన సునీల్ ఇప్పటిదాకా ఫోనైనా చెయ్యలేదు. పసిపిల్లలిద్దరితో ఎలా మానేజ్ చేస్తున్నానో అనే ఆలొచనైనా లేకుండా, ‘తీరికలేని పని’ వంక పెట్టుకుని, నన్ను పూర్తిగా ఇగ్నోర్ చేయడం ద్వారా కసి తీర్చుకుంటున్నాడు. మంచి ఉద్యోగంలో ఉన్నదాన్ని, పిల్లలు పెద్దవాళ్ల యే దాకా ఎవరో ఒకరం చూసుకోవాలికదా  అని మానిపించేసి , ఇంటికే అంకితమైపోయిన నాకు కొంచెమైనా రిలీఫ్ ఇవ్వకుండా, స్పష్టమైన కారణం చెప్పకుండా కాల్లో ముల్లులా కనిపించకుండా నొప్పిస్తున్నాడు!
ఇలా చెప్పానని బెంగ పడాల్సినదేం  లేదులే నాన్నా. గొడవపడి విడి పోవడమో, బజారుకెక్కి రచ్చ చేసుకోవడమో అవుతుందని భయపడకు. అలా ఏమీ జరగదు. తల్లిని గనక కడుపుతీపిని జయించలేను. ముద్దులొలికే పసిపాపలిద్దర్నీ ఒంటరిగానే పెంచుతాను. ఆతను తన పనిలో చురుగ్గా ముందుకు సాగిపోతూ, స్నేహితులతో డిన్నర్లూ, కాన్ఫరెన్స్ లూ, సినిమాలూ, బిజినెస్ ట్రిప్ లూ…. ఇలా తన ఆటవిడుపులూ, కార్పోరేట్ నిచ్చెన మెట్లూ చూసుకుంటుంటే, తన ఆనందాలని బయట వెదుక్కుంటూ ఉంటే, నేను పిల్లలిద్దరూ మిడిల్ స్కూల్కి వచ్చేదాకా ఆపసోపాలు పడతాను. నా ఆశా భంగాలూ, ఒంటరి తనాలూ ఒకర్తేనే మానేజ్ చేసుకుంటూ, వివక్షని తట్టుకుంటూ, అర్థాంతరంగా ఆగిపోయిన కెరీర్ ని మెల్లిగా అప్పుడు పునర్నిర్మించుకోవడం మొదలెడతాను. అప్పుడు ఆతను రంగం లోకి అడుగుపెడతాడు. అప్పటిదాకా ఊరినించీ వచ్చినపుడు పిల్లలకి కానుకలు తెస్తూ, ఎప్పుడేనా ఖాళీగా ఉండి  తోచనపుడు వాళ్ళతో ఆడుకుంటూ గడిపి, తండ్రి పోస్ట్ ని నిలబెట్టుకుంటూ వచ్చిన మనిషి అప్పుడు హఠాత్తుగా వాళ్ళ విలువ గుర్తిస్తాడు. నా కూతుళ్ళు అంటూ ముద్దు చేస్తాడు. ఒక్కసారిగా వాళ్ళ ప్రపంచం తానైపోయి, అమ్మని పక్కకి తోసేస్తాడు. అప్పుడపుడే జ్ఞానం వస్తున్న పసివాళ్లిద్దరి మానసాకాశంలో నిండు జాబిల్లిలా వెలిగిపోతాడు.
మంచిదే. కానీ నాన్నా, ఈ క్రమంలో నేను కోల్పోయే  జీవితం మాటేమిటి? నిండు యవ్వనంలో భర్త నించి పొందాలని ఆశించే ముద్దు ముచ్చట్ల మాటేమిటి? జీవిత భాగస్వామి, సహచరుడు, సుఖ దుఖాల్లో నాతోడుగా నడుస్తాడు అని  నమ్మి, ప్రేమించి, హృదయాన్ని అర్పించిన వ్యక్తి,  ఇంత అవకాశవాది అని తేలితే కలిగే  బాధ, తగిలే  దెబ్బ తట్టుకోవడం అంత తేలిక కాదుగదా.
అయినా   ఇవన్నీ నిన్ను అడుగుతున్నానేమిటా అని నాకే ఆశ్చర్యంగా ఉంది. అయోమయంగా కూడా ఉంది ..  నేను ఏం  చెప్పాలని ఈ లేఖ మొదలెట్టానో , రాస్తూ రాస్తూ ఎటు దారి మళ్లి పోయానో అర్ధం కావడం లేదు ! మీ ఇద్దరి వైవాహిక జీవితానికి ఎక్స్ టెన్షన్ లా లేదూ నా జీవితం ? ఇలా రాస్తున్నానని నాకు మీమీద ప్రేమ లేదనుకోవద్దు. ఈ ప్రపంచంలో నా కత్యంత ఇష్టమైన నువ్వు , నాకు అంతే ఇష్టమైన అమ్మతో ఎందుకలా ప్రవర్తించావు నాన్నా?  తర్వాత మారిపోయావు … మాకు పుట్టింట్లో మంచి జీవితం దొరికింది. కానీ అమ్మ తన యవ్వన కాలాన్ని గాయపడ్డ హృదయంతో గడిపింది కదా ! ఇప్పుడు సునీల్ ఎలా ప్రవర్తించినా ఎప్పుడో, పదేళ్ళకో పదిహేనేళ్లకో మారతాడు. ఎందరో అలా మారారు. గతం తలుచుకుని లాభమేముంది అని నేనూ అప్పటికి సర్దుకుపోతాను.
ఒకవేళ సర్డుకోలేక ఇప్పటి విషయాలు ప్రస్తావిస్తే, నన్ను కన్నవాళ్ళూ, నేను కని  పెంచినవాళ్ళూ, రేపు అవసరమై కన్సల్ట్ చేయాల్సి వస్తే ఆ సైకియాట్రిస్టూ… అంతా అనక మానరు …  బాధకలిగించే గతాన్నితలుచుకుని ఏం సాధిస్తావని ! అదంతా వదిలేసి ముందుకి సాగిపొమ్మని సలహా ఇస్తారు ! జీవితం విలువైనదనీ, గతాన్ని తవ్వుకుంటూ దుఃఖంలో గడపకూడదనీ మందలిస్తారు! పదేళ్లో, పదిహేనేళ్లో పైకి చెప్పుకోలేని వేదన అనుభవించిన మనిషి, గతకాలపు సాలెగూడులో చిక్కుకుని, విలవిలలాడుతుంటే ఆత్మీయులే చిరాకు పడతారు .
మరి నేరానికి శిక్ష ఎరగని ఒక జాతి ఎలా మారుతుంది నాన్నా ?
నాన్నా! ఇది మామూలు ఉత్తరం అయితే ఇంత సమయం తీసుకుని రాసినా , కవర్లో పెట్టి, చిరునామా రాసి, పోస్ట్ చేసే లోపు నా మనసు మారిపోయేది. ఎందుకిలాంటి ఉత్తరం రాయడం అనిపించి చించి పారేసే దాన్నేమో! ఇలా ఎందరో  ఇంతకు  ముందు రాసి ఉంటారు … అవి ఏ  తండ్రికీ, అదే ఏ మగవాడికీ చేరక పోవడానికి కారణం అదే! కానీ ఇది ఈమెయిలు కదా!  నేనంత సేపు ఆగదలచుకోలేదు ! దీనికి మీ దగ్గర జవాబు ఉండదని తెలిసి కూడా, మీనించి  జవాబు కోరకుండానే, ఈ లేఖ మీది send బటన్ ని  ఇప్పుడే నొక్కేస్తున్నా ..
**********
విశ్లేషణ:
. “నాన్నకో ఈ మెయిల్”—– వారణాసి నాగలక్ష్మి.
ఆ భగవంతుని సృష్టి కంటుంటే నాకు చాలా ఆశ్చర్యమేస్తుంటుంది. సృష్ట్యాది నుంచీ ఏ ఒక్క పదార్ధం కానీ, జంతువు కానీ మనిషి కానీ వారి వారి స్వభావాలు మారకుండా నడిచిపోతోంది. ఉప్పు ఉప్పగానే, బెల్లం తియ్యగానే, కాకి నల్లగానే, కోకిల పాట మధురం గానే, పులి.. చెప్పుకుంటూ పోతే ఎన్నో!
మానవ స్వభావాల్లో కూడా అంతే.. ఏ మార్పూ ఉండదు.. కానీ మారడానికి ప్రయత్నాలు జరగచ్చు, జరుగుతాయి కూడా.. సందర్భానుసారంగా! ఆడపిల్ల పుట్టిందంటే ఎందుకో ‘దడ’.. ఎప్పట్నుంచో! ఇప్పటికీ కొన్ని చోట్ల.. ఆధునికులమనీ, విశాలహృదయులమనీ  చెప్పుకునే వాళ్లల్లో కూడా అంతర్లీనంగా కనిపిస్తూనే ఉంటుంది. ముఖ్యంగా మగవారిలో..
ఒక ఆధునిక స్త్రీ, పెద్ద చదువులు చదివింది. మంచి ఉద్యోగం.. పిల్లల్ని చూసుకోవడానికని మానేసింది.    రెండో సారి కూడా ఆడపిల్లని కన్న ఆ తల్లి పడే బాధ, తపన.. ఆ పాపని కన్న తండ్రి ఎవరికీ తెలియకుండా పెట్టే హింస.. తండ్రితో ఈ మైల్ ద్వారా పంచుకుంటుందో ఈ తరం మాతృమూర్తి. తను ప్రసవించినప్పుడు, హాస్పిటల్ లో ఉండగా, తరువాత ఇంటికి వచ్చి చంటి పాపతో సతమత మవుతున్నపుడు.. తండ్రి చేసిన సహాయం.. మగపనీ ఆడపనీ అని కాకుండా పథ్యం తయారు చెయ్యడం దగ్గర్నుంచీ అన్నీ దగ్గరుండి చూసుకున్న నాన్నకి ఉత్తరం రాసి మనో భారాన్ని దించుకుంటుంది.
కొన్నాళ్లు అయి, పిల్లలు వృద్ధిలోకి వచ్చాక, “నా కూతుళ్లు..” అంటూ గర్వంగా చెప్పుకునే మగవాడు.. ఆడపిల్ల పుట్టిందని తన భార్యని ఎందుకు చిత్రహింస పెట్టాలి? తరువాత మారినా జరిగిన కాలాన్ని తెచ్చివ్వగలరా? ఈ వేదనంతా వెలిబుచ్చి, చివరగా ఒక ప్రశ్న వేస్తుంది.. తనకి ఊహ వచ్చినప్పట్నుంచీ కంటికి రెప్పలా చూసుకున్న నాన్నని! ఏం చెప్తాడు దానికి జవాబా తండ్రి?
వారణాసి నాగ లక్ష్మి గారు కథానికా రచనలో పలు బహుమతులు పొంది, పలువురు ప్రముఖులచే ప్రశంసలందుకున్న రచయిత్రి. ఎగువ మధ్యతరగతి కుటుంబాలలో వెలువడే సమస్యలని, మానసిక సంక్షోభాలని, మనస్తత్వాలని విశ్లేషిస్తూ కథని నడిపిస్తారు. గేయ రచనలో, చిత్రలేఖనం లో కూడా చేయి తిరిగిన వారు.
కథనంతా ఒక లేఖ ద్వారా నడిపించడం సాహసమే. అందులోనే ఎన్నెన్నో అనుభవాలు, ఆలోచనలు చిత్రీకరించడం అనుభవం ఉన్న రచయితకి కానీ సాధ్యం కాదు. అతి సున్నితమైన, పైకి చెప్పుకోలేని సమస్యని నాన్నతో పాటు పాఠకుల మీదికి కూడా వదిలారు రచయిత్రి.
—————————
రచన: మణి వడ్లమాని
ఇల్లంతా   సందడిగా వుంది,  ఎవరు ఎవరితో మాట్లాడుతున్నారో అర్ధం కావటంలేదు. ఒకళ్ళని ప్రశ్న అడిగితే వేరేవాళ్ళు జవాబు ఇస్తున్నారు. కాఫీలు  అడగడం తడవు  ఒక్కలా  అందరికి అందిస్తూనే   ఉన్నారు. ఆడవాళ్ళు అందరూ ఒక చోట చేరికబుర్లు చెప్పుకుంటున్నారు. అందులో ఆవకాయనుంచి అంతరిక్షందాకా  విశేషాలు వున్నాయి.   కొంతమంది ఇంటి ముందు పందిరి వేయించడం లో నిమగ్న మయ్యారు  మరికొంత మంది  ఆమూల సౌధంబులో అన్నట్లు మేడమీద గదిలో చతుర్ముఖ పారయణం చేస్తున్నారు. ఇంతకీ హడావుడికి కారణం  అంతా  స్నిగ్ధ పెళ్లి.
శేఖర్, స్వాతిల ఒక్కగానొక్క సంతానమే స్నిగ్ధ. ఇద్దరూ బ్యాంకు ఉద్యోగస్థులే, ఉన్నంతలో ఇప్పటి కాలానుగుణంగా ఉండాల్సిన  హంగులన్నీ సమకూర్చుకొని ఆనందంగా వుంటున్నారు. వేరు కుటుంబాలు అయినా పండగ, పబ్బం వచ్చింది అంటే శేఖర్ తోడబుట్టిన వాళ్ళు, స్వాతి తోడబుట్టిన వాళ్ళు కలుసుకుంటూనే ఉంటారు. అలా అందరి మధ్యన ప్రేమ, అభిమానం, చనువు అన్నీవున్నాయి.
శేఖర్ కి కూతురు అంటే పంచప్రాణాలు. ఎప్పుడన్నా బ్యాంకు నుంచి ఇంటికి వచ్చేసరికి కూతురు కనిపించకపోతే విలవిలాడిపోయేవాడు. భార్య స్వాతి అనేది  “మీకు ఒక్కరికే కాదు ప్రపంచంలో కూతురు వున్నది..  “ఎవరి సంగతో నాకు దేనికి నా కూతురే నా ప్రపంచం,  నా సర్వస్వం” అనేవాడు శేఖర్…
స్నిగ్ధ కూడా తల్లి కంటే తండ్రితోనే ఎక్కువగా అన్నీ చెప్పేది. స్వాతి సరదాగా అనేది మీ ఇద్దరికి నేను లేకపోయినా పర్వాలేదు అని. అప్పుడు మటుకు అమ్మో అమ్మ ఆ మాట అనకు అంటూ తల్లిని చుట్టేసుకోనేది. పాపం డాడికి నేనంటే కొంచెం ఎక్కువ ఇష్టం అనేది. శేఖర్ మురిపెంగా చూసుకునేవాడు ఇద్దరినీ
స్నిగ్ధ తల్లి స్వాతి, మేనత్త, పిన్ని పెళ్ళికి వచ్చిన వాళ్ళకి ఇవ్వడంకోసం  పండు తాంబూలం లాంటివి సిద్ధం చేసుకుంటున్నారు  మేనమామల పిల్లలు పైన మేడ మీదకి కిందకి  తిరుగుతూ ఒకటే గోల చేస్తూ ఆడుకుంటున్నారు.
వాళ్ళందరి  హుషారు చూస్తున్న  స్నిగ్ధ పెదవుల మీద  కూడా  సిగ్గుతో కూడిన ఆనందం మొహమంతా పాకింది. అందులోను పెళ్లికూతురాయె .
హాలులో నిలబడ్డ స్నిగ్ధని చూసిన  పిన్ని “వెళ్లి కాసేపు రెస్ట్ తీసుకో, ఇంక ఈ  రెండూ రోజులు పూర్తిగా నిద్ర ఉండదు” అని చెప్పింది
“అవును వెళ్ళు’ అంటూ ఇంచు మించుగా అక్కడవున్న  మేనమామల భార్యలు, మేనత్త, పెత్తల్లి  వగైరాలు అందరూ వంత పాడారు.
“బాబోయి ఇంతమంది ఒక్కసారిగా చెప్పేస్తున్నారు, ఇదిగో ఇప్పడే వెళుతున్నాను,”అంటూ పైకి వెళ్ళింది స్నిగ్ధ.
కొంచెంసేపు అయిన వెంటనే  మళ్ళీ కిందకి వచ్చేసింది
“అదేమిటే కొంచెం సేపు కూడా పడుకోలేదు.  అప్పుడే వచ్చేసావా? రెస్ట్ లేకపోతె ఫొటోస్ సరిగా రావు ఆ తర్వాత ఎంత మొత్తుకొన్న లాభం లేదు, వింటున్నావా? నా మాటలు అంటూ అబ్బా!ఆ ఫోన్  కాసేపు పక్కన పెట్టేయ్యి తల్లి” అంది స్వాతి
“అయ్యో ఫోన్ పక్కన పెట్టేసే ఎలా? మెసేజ్ లు వస్తూనే ఉంటాయి, అర్ధం చేసుకోరూ” అని మావయ్య భార్య అంటే
“ఈ పెద్దోళ్లు ఉన్నారు చూడూ” అని చిన్న మావయ్య భార్య అంది.
“అబ్బా!పెద్దత్తా, చిన్నత్తా ప్లీజ్” అని వాళ్ళవైపు  చిరుకోపంగా చూసింది.
ఇంతలో “ స్నిగ్ధా,ఒక సారి పైకి రా” అంటూ మనోజ్ఞ్య పిలిచింది.
మనోజ్ఞ్య, స్నిగ్ధకి  పెదనాన్నకూతురు,  అమెరికాలో వుంటుంది . అక్కడ యూనివర్సిటీ లో సైకాలజీ ప్రొఫెసర్ గా పని చేస్తోంది. బాబాయి కూతురు పెళ్ళికోసం వచ్చింది. ఆమె భర్త రాలేదు. పిల్లలు వచ్చారు. అది కాక మనోజ్ఞ్య, స్నిగ్ధ మధ్య  చుట్టరికాన్ని మించిన అనుబంధం వుంది. అందులో తను ఇంటికి పెద్దపిల్ల  కావటంతో సలహాలు, అవి కూడా తీసుకుంటూ ఉంటారు శేఖర్ దంపతులు
“ ఆ, దేనికి పిలిచావు అక్కా” అంటూ  గదిలోకి వచ్చింది.
“అదే రేపు నువ్వు కట్టుకునే చీరలు, నగలు అవి సెట్ చేద్దామని, ఒక సారి అన్ని చూసి పెట్లో సర్దమని పిన్ని చెప్పింది” అంటూ అన్ని పెట్టెలో పెడుతూ ఒకసారి “ఈ పెళ్లి చీర, నగలు పెట్టుకొని చూపించు” అంది.
సరే అంటూ అద్దంముందు నించొని అన్ని ఒక సారి వేసుకొని చూసింది. ఏదో లోటు కనిపించింది.
అంతే వెంటనే “ఏమి బాలేదు, అన్నీ డల్ గా వున్నాయి, చీ నా మొహానికి  ఏవి తొందరగా  నప్పవు” అంటూ విసుక్కొంది”.
స్నిగ్ధ మొహం చిన్నబోవడం, ఏదో  తెలియని విసుగు, ఆందోళన దానిలో కనిపించడం చూసింది మనోజ్ఞ్య
ఇదేమిటి, ఇలా అంటుంది అనుకొని పినతల్లిని, మేనత్తని పిలిచింది. వాళ్ళు చెప్పి చూసారు అయినా  వినలేదు.
“అదేంటి  తల్లీ అన్ని నీకు నచ్చినవే కదా కొన్నది ఇప్పుడు ఎందుకు బాగా లేదు”  అని అంది స్వాతి.
“అమ్మా !!”  ఇంతలో మనోజ్ఞ్య వారించి “నేను మాట్లాడతాను కొంత సేపు వదిలేద్దాము దాన్ని” అని చెప్పింది  “సరే అంటూ” వాళ్ళు కిందకి వెళ్ళిపోయారు. ఇంతలో స్నిగ్ధకి కాబోయే శ్రీ వారి దగ్గర్నుంచి ఫోన్ వచ్చింది.
తను ఫోన్ మాట్లాడుతున్నంత సేపు మనోజ్ఞ్య, స్నిగ్ధ నీ చూస్తూనే వుంది. మనోజ్ఞ్య  సైకాలజీ ప్రొఫెసర్, తన వృత్తి రీత్యా వచ్చిన అనుభవంతో ఒక విషయం గమనించింది.  బాబాయి ఇంత హడావుడి జరుగుతున్నా స్నిగ్ధతో  సరదాగా మాట్లాడటం. అది లేదు, తన పనులు తనవే గాని  పెళ్లి జోకులు వెయ్యడంలాంటివి  కూడా లేవు. దీనికి దానికి లింక్ ఏదైనా వుందా/ తెలుసుకోవాలి ముందు.  అంతకు ముందు ఒకసారి స్నిగ్ధతో  కూడా మాట్లాడదాము అనుకుంటూ తన  దగ్గరకు వెళ్ళింది.
పిల్లలందరూ స్నిగ్ధ చుట్టురా కూచొని వున్నారు. మెహందీ ఎవరెవరికి బాగా పండిందా అని చూసుకుంటున్నారు.
నెమ్మదిగా స్నిగ్ధ పక్కకు చేరి “నిన్నొకటి అడుగుతాను చెప్పు,ఈ పెళ్లి నీకిష్టమేనా? లేకపోతే బాబాయి ఏమన్నా ఫోర్సు చేసారా?”  “ఏం లేదు  నాకు కూడా నచ్చింది” అని అంది. అవును కూడా బాబాయి బిజీగా ఉంటున్నారా? ఎక్కువగా మాట్లాడటంలేదు”
“ఏమో తెలియదు, ఇదివరకు నాతో ఎంత క్లోజ్ గా వుండేవారో తెలుసా? ఇప్పుడు ఈ  వారం రోజులనుంచి అయితే అసలు  నాతో మాట్లాడటమే తక్కుయింది”
“పోనీ నువ్వు  పలకరిస్తున్నావా?”
“ఆ, అంటే నేను కూడా ఈ మధ్య కొంచెము  ఆర్యన్ తో ఫోన్లతో బిజీ అయ్యాను.”
“ఆర్యన్ బాబాయి బానే మాట్లాడుకొంటారా?”
“ఆ పెద్దగా లేదు హాయ్,హల్లో ఎలా వున్నారు లాంటి జనరల్ విషయాలే” అంటే ఇద్దరి మధ్య చనువు అంత కూడా లేదు కదా”
కొంచెం కొంచెంగా  అర్ధమయింది, మనోజ్ఞ్యకి, పొసేసివ్ నెస్ (possessiveness) ఇద్దరకి ఉండటంతో , చిన్న కమ్యూనికేషన్ గ్యాప్ ఏర్పడింది. ఇద్దరి మధ్య . అందులోను ఒక్కటే పిల్ల అవడం మరో కారణం.   ఇది ఇప్పుడు ఇలా వదిలేస్తే ముందు ముందు చాలా కష్టం అనుకొని? ఒక నిశ్చయానికి వచ్చి వీధి లో పందిరి దగ్గర నుంచొని ఫోన్ మాట్లాడుతున్న శేఖర్ దగ్గరకు వెళ్ళింది. అతనితో కొంచెం సేపు మాట్లాడి వస్తూ వుంటే
తళుక్కున ఒక ఆలోచన మెదిలింది మనసులో. అవును ఇలానే చేయాలి అనుకుంటూ  తన ప్లాన్ ని  అమలు చేసేపని లో పడింది.
ఇంతలో అందరకీ భోజనాలకు పిలుపు వచ్చింది. అందరూ కిందకు వచ్చారు కొంత మంది డైనింగ్ టేబుల్ మీద మిగత వాళ్ళు కింద కూచున్నారు. స్నిగ్ధ మావయ్యలు వడ్డిస్తున్నారు, సరదాగా కబుర్లు దొర్లుతున్నాయి.
పెళ్లి కూతురిగా కళకళలాడుతున్న కూతుర్ని  శేఖర్ తదేకంగా చూడటం మనోజ్ఞ్య గమనించింది.
“బాబాయి భోజనం అయిన తరువాత అందరం ఇక్కడ హాలులో కలుసుకోవాలి.” అని చెప్పింది
“అబ్బే నాకు పనివుంది” అన్నాడు శేఖర్
“ఇది అంతా కన్నా ముఖ్యమైనది  బాబాయి అని మొండిగా” అంది మనోజ్ఞ్య.
అందరూ “ఏంటి, ఏంటి అని” అప్పుడే అడిగేస్తున్నారు.
“కొంచెము ఓపికపట్టండి అందరూ “అని సాగదీసింది మనోజ్ఞ్య.
అంతకు ముందే  ‘ స్నిగ్ధ’ కజిన్స్ అందరూ  కలిసి  తన చిన్నప్పటినుంచి తీసిన వీడియోలన్నీ కలిపి ఒక మూవీ లా చేసారు. ఇదంతా సాయంత్రం నుంచి  జరుగుతోంది మనోజ్ఞ్య  ఆధ్వర్యంలో.  ఇప్పుడు వాళ్ళు అ పని మీదే ఉన్నారు.
అందరిని హాలులో టీవీ ముందుకు రమ్మంది మనోజ్ఞ్య.  “ఇప్పుడు నేను మీకు ఒక సినిమాను చూపిస్తాను మధ్యలో ఎవరూ మాట్లాడద్దు అన్ని వెండితెరమీదే చూడాలి ” అంది. ఎవరో  హాలులో లైట్స్ ఆఫ్ చేసేసారు. అందరూ నిజం సినిమాకి ఎంత  ఉత్కంఠగా ఎదురు చూస్తారో  అలా బిగపెట్టుకొని చూస్తున్నారు. తమాషాగా ఉందే అనుకుంటూ
శేఖర్ , స్వాతి ల మధ్యలో స్నిగ్ధని కుర్చోపెట్టింది.
మూవీ మొదలైంది. ముందు ఒక పెళ్లి సీన్ వచ్చింది తీరా చూస్తే అది శేఖర్ స్వాతిల పెళ్లి వీడియోలోది.  వెనకాలే  సీతారాముల కళ్యాణం పాట. తరువాత సీను మారింది. స్వాతి సీమంతం జరుగుతోంది.. దాని వెనకాలే అక్కయ్యకు సీమంతం అనే పాటను బ్యాక్ గ్రౌండ్ లో పెట్టారు. తరువాత ఒక బాలసారె వీడియో పెట్టారు  అందులో శేఖర్  ఆ పాపను మురిపెంగా చూస్తూ పేరు రాయడం చూసేసరికి  అందరూ “స్నిగ్ధా” అని అరిచారు. అప్పుడు వచ్చింది టైటిల్ ‘ మా నాన్నకూతురు”  అని. ఇక తర్వాత ప్రతి ఏడాది పుట్టినరోజు,16 ఏళ్ళ పుట్టినరోజు, కాలేజిలో చేరడం ఇవన్నీ చూస్తూ, ఆఖరున  పెళ్లి, ఎంగేజ్మెంట్ దగ్గరకు వచ్చేసరికి  ఒక్కసారిగా శేఖర్ లో దుఖం కట్టలు తెచ్చుకొంది. లావా బద్దలయింది,  స్నిగ్ధని పట్టుకొని చిన్నపిల్లాడిలా ఏడ్చాడు. స్వాతి వెంటనే లేచి భర్త వీపు రాస్తూ నిలుచుంది. ఒక్కసారిగా భారంగా మారింది వాతావరణం.
వెంటనే మనోజ్ఞ్య లేచి బాబాయి దగ్గరకు వెళ్లి “సారీ బాబాయి! నావల్లే ఇదంతా జరిగింది.  మీకు తెలియకుండా ఈ ప్రోగ్రాం  నేను ఎందుకు పెట్టానో తెలుసా? నువ్వు, స్నిగ్ధ కూడా  ఓపెన్ గా మాట్లాడటం మానేసుకొన్నారు. నువ్వేమో ఇంక  తను నీ దగ్గరనుంచి వెళ్ళిపోతోంది అన్న నిజాన్ని ఒప్పుకోలేకపోతున్నావు. పాపం అదేమో డాడీ  ఎందుకో సరిగ్గా మాట్లాడటంలేదు, ఇదివరకు  ప్రతి విషయం నాతో షేర్ చేసేవారు, ఏం కొన్నా వెంటనే బావుందనే వారు, అలాంటిది ఇప్పుడు ఏవి లేదు.  అసలు మునుపటి డాడీనే కాదు.  అసలు సరిగానే లేరు అని బాధపడింది”  దానికి తెలియదు కదా  ఇదంతా. అందుకే మీ ఇద్దరి మనసులోని ఆ దూరం మాయం చేస్తే ఇద్దరూ మళ్ళీ దగ్గర అవుతారని ఇలా ప్లాన్ చేశాను అని చెప్పింది.
అప్పుడు స్వాతి అంది “నా పెళ్ళికి  మా నాన్నగారు కళ్ళ నీళ్లు పెట్టుకొంటే, తెలియనితనంతో ఛా!! నాన్నగారు మీరు ఏడుస్తున్నారు ఏంటి అన్నాను..  అప్పుడు మా నాన్న “ఇంతవరకు అల్లారుముద్దుగా పెరిగిన  ఆడపిల్ల, ఇక నుంచి పరాయిది అయిపోతోంది అనే బాధ అమ్మా”  అని అన్నారు. ఇప్పుడు మా వంతు వచ్చింది”
వెంటనే శేఖర్ “అవునమ్మా, నాకు మాట్లాడటం చేత కాలేదు తల్లి, నిన్ను మిస్ అవుతాను అనే బాధ చాలా వుంది . ఇంటికి  వచ్చి ఎప్పుడూ మై డాల్ అని  పిలిస్తే, వెంటనే  వచ్చే నువ్వు ఇంక  ఇక్కడ ఉండవు. మా నుంచి విడిపోతున్నావు. నా శరీరం నుంచి ఒక ముక్క వెళ్ళిపోతూనట్లుగా ఉంది. మంచి సంబంధం అని అమెరికాకి పంపుతున్నాను. చాలా దూరంగా  వెళ్ళిపోతున్నావు. ఆ బాధని తట్టుకోలేక నేను ఎన్నోసార్లు మీ అమ్మ మీద గట్టిగా అరిచాను, విసుకొన్నాను., నువ్వు పెళ్లి కుదిరిందని యెంత సంతోషంగా ఉన్నావో చూస్తూనే వున్నాను.  అందుకే నీతో మాట్లాడితే ఎక్కడ బయట పడిపోతానో , అది చూసి నువ్వు  యెంత బెంబేలు పడతావో  అని దూరంగా వుండి  పోయాను తల్లి కానీ ఇదిగో  ఇవాళ మన మనోజ్ఞ్య  వచ్చి అన్ని భయాలు ఎగరకొట్టేసింది. కణ్వమహర్షి అంతటి వారే పెంచిన కూతురు శకుంతలను అత్తవారింటికి అంపకం పెడుతూ దుఃఖించాడట. ఇంక నాలాంటి వాళ్ళకి రాకుండా ఉంటుందా?చెప్పు  అని,  చాలా ఎమోషనల్ గ మాట్లాడాను కదా!  ఇక ఇప్పటి నుంచి  అందరం సరదాగా ఉందాము,  ఈ శుభ సమయంలో అందరికి మరొక్క సారి కాఫీ”అంటూ గట్టిగా ఈల వేసి అరిచాడు శేఖర్…
అందరూ” హే” అంటూ గొల్లున నవ్వారు, స్నిగ్ధ అయితే శేఖర్ ను పట్టుకొని వదలలేదు.
“మనూ, ఇలారా తల్లి మంచి పని చేసావు” అని దగ్గరకు తీసుకున్నాడు మనోజ్ఞ్యని  బాబాయి శేఖర్.
అప్పుడు స్నిగ్ధ మనోజ్ఞ్య తో “అక్కా! ఎస్  నేను Papa’s Princess” ని  అని గర్వంగా అంది
A FATHER ALWAYS REMAINS A DAUGHTER’s FIRST LOVE.
**********
విశ్లేషణ:
. “నాన్న కూతురు”— మణి వడ్లమాని.
ఇంట్లో పెళ్లి వేడుకలు మొదలయ్యాయంటే.. మామిడి తోరణాలకి పరుగెత్తాల్సిందే. మా చిన్నప్పుడు రాటలు, పందిళ్లు.. తాటాకు వాసనలు, మొగలిపూల ఘుమఘుమలు. నెల ముందుగానే చుట్టాలందరూ వచ్చేసే వారు. బాబాయనీ,, అత్తయ్యనీ.. రకరకాల పిలుపులు.. అంతా హడావుడి. సంబరాలు. అంత ఆనందం, సంతోషం.. అప్పగింతలు దగ్గరకొచ్చే సరికి, సన్నాయి శహనలో మొదలు పెట్టగానే.. అప్పగించుకుంటున్న అత్త గారితో సహా కన్నీరు మున్నీరయ్యే వారు. కన్న తండ్రి కండువా తడిసి ముద్దై పోయేది.
ఆ తరువాత, మూణ్ణిద్దర్లనీ, మణుగుడుపులనీ.. వీళ్లు వాళ్లింటికి.. వాళ్లు వీళ్లింటికి వస్తూ పోతూ, అన్నయ్యా, వదిన గారూ అని పిలుచుకుంటూ, ఏవో చిన్న చిన్న అలకలూ అవీ ఉన్నా అలా కలిసిపోయే వారు. మరి.. ఇప్పుడలాకాదే..
అంతా గుంభన.. ఏదీ గట్టిగా పైకి అనుకోకూడదు. వరుసలు, పిలుపులు మాయం అయిపోతున్నాయి. అంకుల్స్.. ఆంటీస్. నో పందిళ్లు.. నో తాటాకు స్మెల్స్. కొబ్బరాకులతో బూరాలు చేసే వాళ్లమంటే ఎవరు నమ్మరు. ఒకళ్ళో ఇద్దరో అమ్మాయిలు.. అమ్మాయి పెళ్ళంటే కూడా కళ్యాణ మండపానికెళ్ళేప్పుడే ఉంటారు చుట్టాలు.. అపార్ట్ మెంట్లలో అంతే కద.. అంతా సైలెంట్ గా. ఏ భావమైనా మనసులోనే.. పైకి చెప్తే ఏమనుకుంటారో. ముఖ్యంగా మగవారు.. తండ్రులు గంభీరంగా ఉండాలి. తన వరాల కొండ దూర దూరాలకి వెళ్లిపోతుంది.. ఇప్పుడు భూగోళమంతా ఒక్కటైపోయిందాయె!
ఆధునిక జీవనంలో ఒక నాన్న., కూతురి పెళ్లి ముందు పడే మానసిక వేదనని, ఆ కూతురు తండ్రి ముభావాన్ని మరో రకంగా అర్ధం చేసుకోవడాన్ని కళ్లకి కట్టినట్లు చిత్రించింది మణి వడ్లమాని ఈ కథానికలో. ఈ మధ్య కాలంలో రాకెట్ లా దూసుకుపోతున్న మరో రచయిత్రి మణి. ఒక సంఘటన తీసుకుని కథగా సులువుగా మలిచేస్తుంది. ఈ కథ తేలికగా అనిపిస్తుంది కానీ బరువైన సందేశముందిందులో.
రచన: సి.ఉమాదేవి
“  రాత్రినుండి కాచుకుని కూర్చున్నాము,ఎక్కడమ్మా మీ అన్నగార్లు? ”
తండ్రి చేత ‘చిట్టి తల్లీ ’అని ప్రేమగా పిలిపించుకునే పావని, కళ్లు చిమ్ముతున్న దుఃఖాశ్రువుల్ని అదిమిపట్టింది.ఇప్పటికి పదిసార్లు వినివుంటుందా ప్రశ్న!
“వచ్చేస్తారు బాబాయిగారు,మీరు కంగారు పడకండి.” కందిన ముక్కు,కళ్లు చీరకొంగుతో మరోమారు తుడుచుకుంది పావని.
‘ అన్నయ్యలెందుకిలా చేసారు? ’
తండ్రిని,చెల్లెలిని వెలివేసినట్లు ఆ ఇంటి ముఖమేకాదు,ఆ ఊరి ముఖం కూడా ఎన్నటికీ చూడబోమని కుండబద్దలు కొట్టి మరీ చెప్పి వెళ్లారు.
‘ఆ ఎక్కడికి పోతారు? తండ్రి పోయినప్పుడైనా రాకుండా ఉంటారా? ’ అనుకుంటున్నారు అందరు.
వైకల్యంతో పెళ్లికాని కూతురికి అండగా తనకున్న  కాస్త  పొలము, చిన్న పెంకుటిల్లు ఇస్తానన్నందుకు అన్నలిద్దరు వేసిన చిందులు కథాకళిని మరిపిస్తూ పావని కళ్లల్లోనే ఇంకా పచ్చిగా మెదలుతున్నాయి.
పావని మనసులో చిరుగుపడ్డ దోమతెరలో ఝుయ్యిమని జొరబడి రొదచేసే దోమలదండులా ఆలోచనలు రక్తాన్ని మరిగిస్తున్నాయి.
‘ తాను వద్దనే అంది,తన అశక్తత సాకుగా అన్నలకన్యాయం చేసి సొమ్ము చేసుకునే దురాశ తనకు లేదు.అయితే తండ్రి ఆలోచనలో మరో కోణముంది. “లేదమ్మా,వారు చదువుకున్నారు,ఉద్యోగాలు చేసుకుంటున్నారు.డబ్బులకేం కొదవలేదు.నా అనంతరం నీ అన్నలు,వదినలు నీకు అండగా నిలబడతారనే నమ్మకమైతే నాకు లేదు. మరెలా జీవిస్తావు?కరుణగల అయ్య ఎవరైనా దొరికితే కన్యాదానంకాదు కాళ్లు కళ్లకద్దుకుని నీకు పెళ్లి చేస్తాను.కాని ఆదేవుడి కరుణెప్పుడో మనపైన! ” అని బాధ పడేవాడు.
‘ అంతే కాదు, భవిష్యత్తులో అన్నయ్యలిరువురు తమ కుటుంబం తరువాతే తల్లయినా , చెల్లయినా అంటే నీ బ్రతుకుకు నా అనంతరం ఏముంటుంది అండ అనడం,’ దానితో తన చేతులకు సంకెళ్లే పడ్డాయో,తన జీవితానికి దిగులుండదన్న స్వార్థం తనను ఏమూలో లొంగదీసుకుందేమో తండ్రి నిర్ణయానికి మౌనం వహించింది. అయితే  మరుక్షణంలోనే తనకు అన్నలిరువురు అండదండయితే తనకు తండ్రిచ్చిన పెంకుటిల్లు,పొలం తిరిగి వారికే ఇవ్వాలనుకుని మనసులో గట్టిగా నిర్ణయించుకుంది. అయితే త్రాసులోమనిషినొక ప్రక్క,డబ్బునొక ప్రక్క పెట్టి   డబ్బు దిశగా వాలిపోయే మనుషులున్న లోకంలో మనసును అందులోని ఆర్తిని తూకం వేసి చూసుకోగల త్రాసులు లేవుకదా! చెల్లెలిని అందునా వైకల్యంతో మానసికంగా కృంగిపోతున్న తనను కనీసం పలకరించడమైనా లేక క్షణాలలో ఆగర్భశత్రువును చూసినట్లు అటు అన్నయ్యలు, ఇటు వదినలు చూపులతోనే కాష్ఠాన్ని సైతం  మండించెయ్యగలరన్నట్లు చూస్తూ తమ సామానంతా లారీకెక్కించి అప్పటికప్పుడే  ప్రయాణమవడం  తనకన్నా తండ్రిని అమితంగా కృంగదీసింది.
‘మమ్మల్ని వదలి వెళ్లద్దు పెద్దాడా ’, అని చేతులు పట్టుకుంటే విదిలించి పారేసిన దృశ్యం, ‘నువ్వయినా చెప్పరా చిన్నాడా ’ అంటే , ‘ ఏం చెప్పాలి?ఇంటిపై మాకేం హక్కుంది? ఏం..గంతకు తగ్గ బొంత దొరకదా నీ కూతురికి?మాకు సున్నం రాసి దానికి వెన్న రాస్తానంటే అన్న ఒప్పుకున్నా నేను చస్తే ఒప్పుకోను,’ అంటూ నిక్కచ్చిగానేకాదు కచ్చిగా పలికాడు. తండ్రి వంటిపైనున్న గుడ్డలపైనే తన కాలకృత్యాలు తీర్చుకున్నా చిరాకనేదిలేకుండా నవ్వుతూ తనకన్న ముందు కొడుకును శుద్ధి చేసిన తండ్రికది అకాల మృత్యుఘోషే!
“ఇదిగో ఇది కూడా విను…మేమిక చచ్చినా రాము.” అని శూలాన్ని మాటలకే గుచ్చి వదిలారు.
‘అంటే నేను చ…..’ అప్పటికే గుండెపై ముల్లు గుచ్చుకున్నట్లు విలవిలలాడుతున్నతండ్రికి మంచినీళ్లిచ్చి కూర్చోబెట్టింది తను.
తండ్రిలోని ఆవేశం తెచ్చిన వణుకుతో శరీరమే కాదు మాటలు తూలాయి.
“ నేను చచ్చినా రాకండి.” అన్న తండ్రి మాటలే వారితో చివరి మాటలయాయి. అంతే పెనవేసుకున్న పేగుబంధాలు పుటుక్కుమని తెగిపోయాయి.
“నువ్వు పొరబాటు చేసావు నాన్నా,మనకు మనమే మన కుటుంబానికి చిచ్చుపెట్టుకున్నట్లయింది.” తన మాటలకు తండ్రి  నవ్వేసేవాడు.
“వాళ్లెక్కడికి పోతారమ్మా?రేపు నాకేదైనా జరిగితే పరిగెత్తుకుని రారూ! ” అనేవాడు. కన్నబిడ్డలపై తల్లిదండ్రుల గట్టి నమ్మకం అనుకున్నది  ఎంత గుడ్డినమ్మకమో తండ్రి అవసానదశకు చేరుకున్నప్పుడు కాని అర్థంకాలేదు. శారీరక రుగ్మతకన్నా మానసిక వేదనతో కృంగిపోతున్న తండ్రికి తన లోపమందించిన బాధను మనసులోనే దిగమింగుకుని వేళకన్నీ అమర్చి సేవ చేసేది. చేతికర్ర ఊతమిచ్చినట్లు తండ్రి జేబు, డబ్బుకు ఊతమివ్వలేదు. బ్రతకడానికి నాలుగు ముద్దలు, నాలుగు సుద్దులు తెలిస్తే చాలు.అలాగే నాలుగు అక్షరమ్ముక్కలు  నేర్చుకుంటే మొగుడికి జాబు రాయొచ్చు, చాకలి లెక్కలు, పచారీ కొలతలు తెలిస్తే చాలు అని తలపోసేవారు నేటికీ ఉన్న రోజుల్లో తాను నేర్వని కాలేజీ చదువులను ఏ కాగితం ముక్క దొరికినా,ఎవరైనా చదివి పడేసిన పుస్తకం దొరికినా  చదివి తృప్తిపడేది.ఈ అలవాటు మనిషిలోని తర్కాన్ని మేలుకొలిపే దిశగా శ్రీకారం చుట్టడం సహజం.ఈ కోణమే ఆమెలో ఆలోచనా నెగళ్లను ఎగదోస్తోంది. ‘ నేనెందుకు ఆడపిల్లగా పుట్టానా అని కరువుదీరా ఏడ్చిన క్షణాలు మరుగునపడి ఏం ఆడపిల్లయితేనేం?కన్నబిడ్డను కానా? ’ అనే చర్చకు పావని మనసు వేదికయింది. తనను కంటిపాపలా పెంచిన తల్లిదండ్రులకు వారి చివరి దశలో పిల్లలే వారికి ఆసరా అవుతారు.తల్లి మరణించాక గరళం మింగిన శివుడిలా దుఃఖాన్ని తన కడుపులోనే దాచుకున్నాడు. పైసా పైసా కూతురి పెళ్లికి కావాలంటే, పని మానేసి భార్యను తలచుకుని ఏడుస్తూ కూర్చుంటే కూతురి పెళ్లి ఎలా చేయగలనన్న స్పృహ మనసును వేధించేది.అందుకే  ఫ్యాక్టరీ తెరిచేలోపు కూతురందించిన రొట్టెలందుకుని తృప్తిగా  తనకు తల్లిగా మారిన  చిట్టితల్లి వైపు చిరునవ్వుతో చూసేవాడు. పావనికి అన్నీ నాన్నే.తండ్రికి కూతురే అన్నీను. పండుగకు రమ్మని కొడుకులకు కబురంపితే మాకు సెలవు దొరకదనో,పిల్లలకు సెలవులేదనో,అదీ ఏ ఆదివారమో పండగ సెలవులలో కలిసొస్తే కోడళ్లకు పిలిచినట్టు పలికిన జ్వరాలనో జవాబులొచ్చేవి. చివరికిక పిలవడమే మానుకున్నారు.ఇరుగు పొరుగే అన్నటికీ ఆసరాగా నిలిచేవారు,ఇక్కడేం మనుషులకు గొడ్డుపోలేదులే,ఏ కష్టమొచ్చినా మేం ఉంటాం నీకు అన్నారు.మరి అనుకోని కష్టం రానే వచ్చింది.తండ్రిని కబళించిన మృత్యు రూపంలో.అన్నీ తామై ఉంటామన్నవారు,ముఖాన ప్రశ్న పులుముకుని చూస్తున్నారు.వచ్చిన దగ్గరి బంధువులు శవమున్న ఇంట్లో వంటలు వండుకోలేక, అటు ఆకలిని జయించలేక, జయించగల ఒకే ఒక ఆయుధం ఘడియకోసారి టీ తెచ్చి అందిస్తున్న దగ్గర్లోని టీకొట్టువాడి ఆదాయాన్ని పెంచుతోంది. మరణించాక కూడా పుణ్యం చేసుకోవడమంటే ఇదే!
తండ్రి మరణం ఆకలినే కాదు బ్రతుకుపై ఆశనే చంపేసింది పావనిలో. ‘ మనిషి        వెరవాల్సింది చావుకు కాదు చిట్టి తల్లీ,మనసును గాయపరచే మాటకు ’ అనేవాడు తండ్రి.  ‘ అవున్నాన్నా’…తలపు లేపిన తండ్రి జ్ఞాపకానికి ఆగలేని దుఃఖం బావురుమంది.వెక్కివెక్కి ఏడుస్తున్న పావనిని చూసి అందరి కళ్లు తడిచి మసకబారుతున్నాయి. “ చూడమ్మా,నీకు అన్నీ తెలుసు,మీ తండ్రి నీకు చదువులెక్కువ నేర్పకపోయినా జీవితాన్ని చదవడం బాగానే నేర్పాడు.మరోమారు మీ అన్నలకు ఫోన్ చెయ్యి. ఎంతైనా తండ్రి కదా, తప్పక వస్తారు.”
వాళ్లు చెప్పిన మాటవింటే మంచిదనుకుని ఫోనందుకుంది.అన్న నంబరు స్విచ్చాఫ్ అని వస్తోంది.నిజానికి మనసునే ఆఫ్ చేసినట్లున్నాడు.ఇక రెండో అన్న గొంతు వినబడలేదు. ‘నాన్నపోయారు వదినా ,మీరు….. అంటుండగానే “ నేను చచ్చినా రాకండి అని మమ్మల్ని వెలివేసారుగా,,,కర్మ చేయడానికి కావలసివచ్చామా?” అని ఫోనే తుంచిందో,అన్న మనసునే విరిచిందో  దేవుడికెరుక!మనసు మండినపుడు మాటలెన్నో మండుతాయి. కాని బంధాలు మండిపోకూడదు కదా! ’
చీకటి పడకూడదు.మరో రాత్రి శవ జాగరణ చేయడానికి ఎవరు సిద్ధంగాలేరు. అందరిలోను అదే ఆలోచన.
“ ఆడపిల్ల  శ్మశానానికేమొస్తుంది? ఎవరైనా కొడుకు వరస ఉంటే చూడండి.” ఎవరికి వారు తలలు తడుముకున్నారు.దహనంతో ఆగదిది.మూడో రోజు పాలు పోయాలి,పదోరోజు దశదినకర్మ అవన్నీ చుట్టుకుంటాయి.తమ పనులన్నీ వదులుకుని  ఇలాంటి కార్యాలు చేయాలంటే ఎవరు ముందుకు వస్తారు?అదే పెళ్లో,పార్టీనో అయితే సెలవులు లేకున్నా సిక్ లీవ్ పెట్టయినా వచ్చేస్తారు.తినడం, తిరగడం కేరాఫ్ పెళ్లిపెద్దే అన్నిటికీ!ఇదే నేటి సమాజదర్పణంలో గోచరించే దృశ్యం.
చెత్తెత్తే సుబ్బడున్నాడుగా?ఎవరిదో గొంతు వినిపించింది. ఎంత చెత్త సలహానో అని ఓ క్షణం అనిపించినా అందరి ముఖాల్లో కొట్టొచ్చినట్లు కనబడ్డ రిలీఫ్. టీకొట్టువాడు      తనిక కొట్టును కట్టేసుకుని వెళ్లిపోవాలేమోనని దిగులుగా అనుకున్నాడు. చావు భయాన్ని మించిన బ్రతుకు భయమది. చిట్టితల్లి గొంతులో సుళ్లు తిరుగుతున్న దుఃఖం మంత్రమేసినట్లు ఆగింది. కర్తవ్యం సూచించిన దిశగా అడుగు మొదలయింది. ‘అపుత్రస్యగతిర్నాస్తి ’అనే పదాలకర్థాన్ని తిరగ రాయాలనుకుంది. ఒక చేతితో కుండ మరో చేతితో కాగడా అందుకుని ‘ పదండి బాబాయి’ అంది.
తెల్లబోయారందరూ.వద్దంటే తామే ప్రత్యామ్నాయం చూపాలి. అది దొరుకుతుందా అంటే అనుమానమే!
అయినా ఆక్షేపణలు వచ్చాయి.ఇది తగదన్నారు. మరణించిన వానికి పున్నామ నరకం తప్పదన్నారు.
“ఇంతకన్నా పున్నామ నరకమా బాబాయి?” ‘ తండ్రి కోటీశ్వరుడు కాడు.ఒక్క రూపాయి ఉన్నాదానిపై హక్కు తమదే కావాలి,ఎందుకంటే తాము కొడుకులై పుట్టాము. పైగా తామే తండ్రిని పున్నామ నరకం నుండి కాపాడగలిగే సుపుత్రులం అనుకున్నవారికి తండ్రి మరణం కించిత్తు బాధ కలిగించలేదా? కలియుగమే కాని మరీ ఇంత ఘోరకలా! ’
దృఢమైన మనసుకు మరో మాట అతకదు.లక్ష్యాన్ని వీడదు.చెదరని సంకల్పం కన్నీళ్లకు అడ్డుకట్టగా నిలిచింది. ఆశో,పేరాశో ఆ ఊరి చాకలి, పావని చేతినుండి కాగడా అందుకుని, ‘ ఇక లేవండయ్యా అందరు!’  అన్నాడు. మరణించిన వాడి బ్రతుకుబాధలను  కథలు కథలుగా చెప్పుకుంటూ కూర్చున్నవారంతా దిగులుగా లేచారు.
‘ ఎవరికి ఎవరు ఈ లోకంలో ’ అని మనసు ఎప్పుడు రాగమందుకుంటుందో  ఎవరికి ఎరుక!
కూతురే కొడుకై దహనకార్యక్రమం పూర్తి చేసి తండ్రి చితికి నిప్పు అంటించింది చిట్టితల్లి పావని.
భగవంతుని కళ్యాణకట్టలో సైతం స్త్రీలు క్షురకులైనారు. తండ్రి మరణంతో వారసురాలిగా  శ్మశానంలో కాటికాపరులైనారు.  దహనకీలలు చిట్టితల్లి మనసులో పాతను దహించి కొత్త ఆలోచనలను మేల్కొలుపుతున్నాయి.
విశ్లేషణ:
“దహనం”—సి. ఉమాదేవి
“ప్రపంచంలోని సంబంధాలన్నీ ఆర్ధిక పరమైనవే..” ఒక మహానుభావుడు చెప్పినట్లు సంసారం మొదలు సామ్రాజ్యాల వరకూ ఆస్థి.. డబ్బు. అంతే… అక్కచెల్లెళ్లు లేరు, తల్లిదండ్రులు లేరు.. తను తన చిన్ని పొట్ట, “అపుత్రస్య గతిర్నాస్తి..”.. పుత్రులనే వారు పున్నామనరకం నుండి తప్పిస్తారని, మన సంస్కృతిలో కొడుకనే వాడు కొరివి పెట్టాలని.. కొడుకు కోసం తపస్సు చేసే వాళ్లున్నారు.
ఆ కొడుకులే, అవిటి చెల్లెలికి ఆధారం కల్పించడానికి తన కున్న కొద్ది ఆస్థీ ఇచ్చిన తండ్రి మీద కోపంతో, అతను చనిపోతే కొరివి పెట్టడానికి రాకపోతే ఆ చెల్లెలి పరిస్థితి ఏమిటి? ఆదుకుంటామని అన్ని కబుర్లూ చెప్పిన ఊరివారు ఎవరూ ముందుకు రాకపోతే ఆ నిస్సహాయురాలి కర్తవ్యం ఏమిటి?
కుంటి పిల్లయిన పావని అంటే తండ్రికి ప్రత్యేక అభిమానం. చదువు చెప్పించలేకపోయినా చేతనయిన విధంగా కళ్లల్లో పెటుకుని చూసుకున్నాడు. చివరి క్షణం వరకూ, ఫాక్టరీలో ఉద్యోగం చేసి పోషించాడు. చెల్లెలికి, ఉన్న కొద్ది పొలమూ, కొంపా ఇచ్చాడని కత్తి కట్టిన కొడుకులు అర్ధం చేసుకుని వస్తారేమోనని ఎదురు చూశాడు. తండ్రి బ్రతికుండగా రానే లేదు ఎవరూ.. పోనీ పోయిన తరువాతైనా.. ఉలుకూ పలుకూ లేదు.. అప్పుడు ఆ చిట్టి తల్లి ఏం చేసింది? ఆమె తీసుకున్న నిర్ణయానికి ఊరివాళ్లు ఆశ్చర్యంతో మిన్నకుండడం మినహా ఏమీ చెయ్యలేక పోయారు.
సి. ఉమాదేవి గారు, ధృఢ నిశ్చయమున్న కూతురు తండ్రికి చెయ్యలేని విధులేమీ లేవని తమ కథలో నొక్కి చెప్పారు. ఎన్నో కథలు, మరెన్నో సమీక్షలు, వ్యాసాలు రచించిన చేయి తిరిగిన రచయిత్రి ఉమాదేవి. ఈ కథలో ఒక ఇంటి యజమాని చనిపోయాక ఊరి వాళ్ల చర్యలమీద ఎక్కువగా దృష్టి పెట్టారు. తండ్రీ కూతుళ్ల అనుబంధం మీద, అన్నదమ్ములు చెల్లెలిపై ఎందుకు నిరాదరణ చూపించారో అనే అంశాలపై ఇంకొంచెం దృష్టి సారించి ఉంటే బాగుండేదనిపించింది.
మనసున్న ప్రతీ మనిషినీ కదిలించే కథ “దహనం”.
రచన:సమ్మెట ఉమాదేవి                 
  
“కాంచనా త్వరగా రెడీ అవ్వు ..”
“ఆ ఆ  వచ్చేస్తున్నానండి ..”
“మనం త్వరగా వెళ్ళాలి ..పుట్టిన రోజున  ఉదయానే మనలను చూసి .. శాన్వి  సర్వం మరచి ఉప్పొంగి పోతుంది..  తనకోసం తీసుకున్న డ్రెస్ పెట్టుకున్నావా?”
“ఆ! స్వీట్స్ ,కేక్ అన్నీ పెట్టుకున్నానండి.. ఇక బయలు దేరుదాం.”
ఇద్దరూ కారులో బయలు దేరారు. ఇద్దరికీ  రాను రాను ఏదో పోగొట్టుకున్న దానిలా  మారిపోతున్న కూతురి ముఖం గుర్తుకు  వచ్చింది.  శాన్వి ముఖంలో నీలి నీడలు పోయి ఏదయినా అద్భుతం జరిగి  ఇదివరకులా నవ్వుతూ .. గల  గలాడుతూ తిరిగితే  ఎంత  బాగుండు..అనిపిస్తున్నది.. ఇద్దరూ శాన్విని సంతోష  పెట్టాలన తపనతో   ఆలోచనల్లో మునిగిపోయారు . రాఘవరావు కయితే మనసు మనసులో లేదు .. పరి పరి విధాల అతని ఆలోచనలు సాగుతున్నాయి ..
“నాన్నా  భరత్ నన్ను ఇష్ట పడుతున్నాడు”.. అనగానే..  చాలా అలోచించి.. వాకబ్  చేసి మరీ  ఒప్పుకున్నాడు.
శాన్వి భరత్ ఇద్దరూ సాఫ్ట్ వేరే ఇంజనీర్సే.  సుఖపడతారు అన్న నమ్మకం .. ఇద్దరూ కొన్నాళ్ళు బాగానే ఉన్నట్టుగా అనిపించింది. జీవితమింకా మొదలు పెట్టనే లేదు కొన్నాళ్ళయినా ఆనందానుభూతులు పొందనే లేదు.  ఎన్నోభాద్యతలలో ఇరుక్కు  పోయారు. చెల్లెలి  పెళ్లి ..నాన్న అనారోగ్యం .. ఇలాంటివి కాదు .. తోటి ఉద్యోగులతో.. మిత్రులతో పోల్చుకుని.. బాంక్  లోన్ తీసుకుని ఇల్లు కట్టుకున్నారు అవసరం కోసమో .. హోదా కోసమో కారు  కొనుక్కున్నారు.  వెరసి ఇద్దరికి  ఏడాదిలో ఎన్నో లెక్కలు.
“ఏంటండి ఎప్పుడు సంతోషంగా ఉన్నట్టుగా ఉండరు..  అస్తమానం డబ్బు.డబ్బు . ఈ ఎం ఐ ల సర్దుబాట్లు. యెప్పుడూ  ఏదో అసహనంగా ఉంటారు. కళ్ళ ముందు వారిద్దరూ సంతోషంగా ఉంటేనే కదా మనకు సంతోషం..” కాంచన ఆరాటం..
ఆర్థిక సమస్యలు కాకుండ.. మరేమయినా  సమస్యలు వచ్చి ఉంటాయా?  పరిస్థితిని  ఊహించలేక పోతున్నాడు రాఘవ రావు..  కొన్ని సమస్యలు  తాము చక్క దిద్దగలిగేవి  కావు.  సర్ది చెప్పగలిగేవి  కావు. కొన్ని రోజులకు వాళ్ళే  బాగుంటారు అని ఆశగా ఎదురు చూడడం  తప్ప చేయ్యగలిగిందేమి లేదు . కాని శాన్వి ముఖంలో దాచలేని దిగులు . వారిద్దరి మధ్య  ఏమి జరుగుతున్నదో కాంచనకు తెలియదు. ఆలోచనల్లోనే కారు కొంపల్లి లోని శాన్వి ఇంటిని సమీపించింది.. ఇద్దరూ ఆత్రుతగా లిఫ్ట్ నుండి బయటకు వచ్చి శాన్వి ఇంటి డోర్ బెల్ నొక్క బోయారు ..గట్టిగా రోదిస్తున్న శాన్వి గొంతు..అతన్ని తిడుతూ..  దెబ్బలు తప్పించుకుంటూ భయంకరంగా శాన్వి కేకలు .. అతని అరుపులు బూతులు .. దాష్టికం ఆన్నీ స్పష్టంగా వినపడుతున్నాయి.. ఇద్దరి నవనాడులు కుంగి పోయాయి. లోపలికి వెడితే ఏమౌతుందో.. వెళ్లకుంటే ఏమౌతుందో అర్ధం కాలేదు.. ఇద్దరూ తలుపు దగ్గరే  నిలబడి పోయారు. కాంచన అప్పటికే వెక్కి వెక్కి ఏడవసాగింది .. కాసేపటికి రాఘవ రావు కాంచన చెయ్యి పట్టుకుని..  పద వెళదాం అంటూ లిఫ్ట్ వయిపుకి నడిచాడు ..
ఇద్దరు దగ్గరలోని ఓ గార్డెన్ కి వెళ్లి కూర్చుని శాన్వికి ఫోన్ చేసారు.
“అమ్మా మేము  ఓ అరగంటలో నీ దగ్గరకు  వస్తున్నాం ..”.  ఆ అరగంటా మనసును కుదుట  పరుచుకుని  మళ్ళీ శాన్వి ఇంటికి వెళ్ళారు.  “రండి నాన్న..” అంటూ ఏమి జరుగనట్టు శాన్వి ఆహ్వానించినా ఏమి జరుగనట్టు  వాళ్ళు నవ్వలేకపోయారు .. శాన్వి పెదాల మీద నవ్వుతో పాటు ముఖాన .. గాయాలు కనపడుతూనే ఉన్నాయి .. అల్లుడు అమాయకంగా మాట్లాడాడు .
“బాబు భరత్! మీ  అత్తయ్యకు  ఆరోగ్యం  బాగుండలేదు .. ఓ వారం రోజులు శాన్వి ఆక్కడనుండి ఆఫీస్ కి వెళ్తుంది ..” అడిగాడు.
“ఓ దానిదేముంది.. శాన్వికి కూడా మీ దగ్గర ఉండడమే ఇష్టం.. మీ దగ్గర ఉంటె ఆమెకి మొగుడు కూడా గుర్తుకు రాడూ..” వెటకారంగా అన్నాడు.. భరత్ మాటలు పట్టించుకోలేదు శాన్వి.. నాన్న తనను పంపించమని అడగడం .. భరత్ ఒప్పుకోవడం ఒక్కటే అర్ధమయ్యింది .. చెంగున ..దూకి బాగ్ సర్దుకుంది.
దారంతా ఏమి జరుగనట్టుగా మామూలుగా ఉన్నట్టు  యెంత ప్రయత్నిస్తున్నా.. ఆమె పెదవులు నవ్వుతున్నా  కన్నులు .. ఉండుండి వర్షిస్తూనే ఉన్నాయి. విషయం వాళ్ళకు అర్దమయినట్టు ఆమెకి తెలిసి పోతున్నా ఏదో బింకంగా ఉండాలని ప్రయత్నిస్తున్నది. అందరూ కల్సి ఓ రెస్టారెంట్ కి వెళ్లి భోజనం చేసారు. శాన్వి కాస్త తేట పడ్డది. ఇల్లు చేరారు.  గది లోకి వెళ్లి వంటరిగా కూర్చుందో లేదో  గంగ పొంగులా  దుఖం   పొంగుకు వచ్చింది
“ఏవండి శాన్వి ఏడుస్తున్నదండి .. నిన్నటి నుండి ఏమి తినకుండా ఉండుండి అలా ఏడుస్తూనే ఉన్నదండి..” కాంచన తాను ఏడుస్తూ అన్నది..
“ఏడవని కాంచనా.. ఇన్నేళ్ళ వయసు వచ్చి సమస్యలను ఎలా ఎదుర్కోవాలో తెలిసిన నీవే వెక్కి వెక్కి ఏడుస్తున్నావే.. అది పసి పిల్ల .. ఇప్పుడే జీవితం మొదలయిన పిల్ల.. ఏడవదా మరి .. ఏడవని..కరువు తీరా ఏడవని..  ఏడుపు సమస్యలను పరిష్కరించదేమో గాని గుండెను ఎంత తేలిక చేస్తుందో తెలుసా.  మనసు ఇష్టంగా చేసే పనుల్లో కన్నీరునించడం కూడా ఒకటి.. అలా  స్వేచ్చగా ఏడ్వాలని  ఎన్ని సార్లు తపన పడ్డదో.. ఏడవలేక ఎన్ని సార్లు నలిగిపోయి ఉంటుందో .. ఏడవలేక  ఏడవకుండా ఉండలేక అది ఎన్ని సార్లు సతమతమయ్యిందో..  ఏడవని..ఇప్పటికయినా గుండె బాధ తీరేదాక ఏడవని అలా ఏడిస్తేనన్నా. కాస్త సేద తీరుతుందేమో!” అతను కారిడర్ లోకి వెళ్లి పోయాడు..
ఇప్పుడు రాఘవరావుకి కూడా ఏడ్వాలని.. తన బంగారు తల్లి నిస్సహాయంగా కన్నీరు పెడుతుంటే..ఆమెని పట్టుకుని తనకూ  కరువు తీరా ఏడవాలని ఉంది. “నీకు నేను ఉన్నానురా!” అని గట్టిగా  చెప్పాలని  ఉన్నది. అతని  మనసులో తుఫాన్ రేగుతున్నా.. కళ్ళు పొడి బారి పోయాయి వెక్కి వెక్కి ఏడవలన్న కోరిక  అంతకంతకూ బలంగా పెరిగి పోతున్నది..మొగవాడన్న బింకమంతా కరిగి పోయి  పసి పిల్లాడిలా గట్టిగా  ఏడవాలని ఉంది. “ఏమండీ ఏమిటండి మీరు కూడా ఇలా అయితే దాన్ని ఎవరు ఓదారుస్తారండి?”  కాంచన అతన్ని కుదుపుతూ  ఏడుస్తున్నది.  అప్పటికి అతనికి అర్ధమయింది .. అతను ఏడవడం మొదలు పెట్టి చాల సేపు అయ్యిందని..
“కాంచన నన్నిలా వోదిలేసెయ్.” అన్నాడు.
“అదేంటండి అలా అంటారు. ఇక్కడ మీరు ఇలా ..  అవతల అదలా ఏడ్చి ఏడ్చి ఎమయిపోతుందో అని భయంగా ఉందండి…”
“ఏమి అవ్వదు. కాంచనా!  చిట్టి తల్లికి  మనం ఇద్దరం ఉండగా ఏమి అవ్వదు .. కాకపోతే కాస్త సమయం పడుతుంది.. ఏ సమస్యయిన మంత్రం వేసితే మాయమయినట్టుగా మాసిపోదు.. సమస్య పోతూ  పోతూ ఒకింత మన శక్తిని  లాక్కెళ్ళి పోతూనే  ఉంటుంది..”
“ఏమండి .. ఇంకా చాలు  అది అలా ఏడుస్తుంటే .. నా గుండె చెరువయి పోతున్నది .. మీరు వెళ్లి దాన్ని ఊరుకోబెట్టండి.. “ కాంచన  పదే పదే  అంటుంటే మెల్లెగా తలుపు తీసుకుని శాన్వి గది లోకి వెళ్ళాడు . వడలిన కలువ మొగ్గలా ముడుచుకుని మోకాళ్ళలో తల పెట్టుకుని ఉన్నది శాన్వి ..పాదాల  అలికిడికి తల ఎత్తి చూసింది.. కూతురిని చూసి అతని మనసు బేలగా మారిపోయింది..  మంచు బిందువులు రాల్చుతున్న కుసుమంలా.. అంత దుఖంలోను.. తనలో ఓ  వింత సోయగం.. అదే   నవకం  మాయని పూబాల శోభ..  ఇదే శాన్వికి పెద్ద శాపమయి పోయింది .ఇదే శాన్వికే కాదు ప్రతి తల్లి దండ్రులకు ఓ పెద్ద పరీక్ష. ఇవాళ ఆడ పిల్లలను కాపాడుకోవడం ఎంత కష్ట తరంగా మారిపోతున్నదో.. కదా .రాఘవ రావు ఆమె చేతిని తన చేతి లోకి తీసుకున్నాడు.. చాల ఏళ్ళ తరువాత తన నాన్న వళ్ళో తల పెట్టుకుని.. మనసు పరచింది శాన్వి.
“నాన్నా.. ! చాల కాలం నీ దగ్గర ఏమి చెప్పుకోలేదు.. ఎందుకో తెలుసా నాన్న ..అతని మీద ప్రేమతో కాదు అభిజాత్యంతో.. అతను నన్ను ఇష్టపడుతున్నాడు  నాన్నా .. నేను అతన్ని పెళ్లి చేసుకుంటాను అనగానే.. నేను ఏది అడిగినా కాదనకుండా ఇచ్చే నువ్వు .. నేను అడిగిన అతనికి ఇచ్చి చేసావు. అడిగినవన్నీ  అమర్చిన కూడా  బతకడం రాలేదు అనుకుంటావేమోనని అన్ని సహించాను నాన్న.  నా  జీవితం ఇలా అయిపోయిందే అని నువ్వు అమ్మ బాధ పడే రోజు రాకూడదని ..  ఇంత  కాలం  అన్నీ  భరించాను  నాన్నా ..
 
భరత్.. అతనో సామాన్యుడు నాన్న.. నన్ను ఎవరయినా పొగిడితే భరించలేదు.. నా జీతం పెరిగితే సహించలేడు .. నేను కాస్త అందంగా అలంకరించుకుంటే  భరించలేడు.. ప్రతి రోజు దేనికో దానికి గొడవ ..ఇక  ఈ మధ్య కొత్తగా నా  మీద  చెయ్యి చేసుకోవడం కూడ  మొదలెట్టాడు ..రాను రాను నాకు ఓపిక పోతుంది నాన్న.. నా  వల్ల కావడం లేదు కాని ఇంత వరకు దేని లోను ఒడి పోనీ నేను మారిడ్ లైఫ్ లో ఓడి పోవడం ఇష్టం లేకః .. చాల ఓపిక పడుతున్నాను ..” తాము గుమ్మం దగ్గర విన్న గొడవ  పూర్వా పరాలు చెబుతున్నది.
“రాత్రి నా  బర్త్ డే అని ఫ్రెండ్స్ సడన్ గా పన్నెండింటికి వచ్చి తలుపు కొట్టారు. కేక్  బొకేస్ అన్నీ తెచ్చి చాల హడావిడి చేసి వెళ్లారు. వాళ్ళు వెళ్ళిన దగర్నుండి  గొడవ ఇంత టూ  మచ్ ఏమిటి నాన్నా? నేను వాళ్ళను రామ్మన్ననా .. వాళ్ళు నిన్ను అలా  హాగ్ చేసుకోవడమేమిటి అంటాడు .. అ నవ్వు లేంటి అ పాటలేమిటి అంటూ అక్కడనుండి మొదలయిన  గొడవ ఎక్కడెక్కడో కో వెళ్ళింది.  నీకు మాత్రమే ఇన్సెంటివ్స్ ఎందుకిస్తున్నారు అంటాడు.. అన్ని మీటింగ్స్ కి నిన్నే ఎందుకు పంపతున్నారు అంటాడు.  అందరూ నిన్నే ఎందుకు ఇష్టపడతారు? నువ్వు ఎగబడి పోతావు అంటాడు. ఇంకా చాల  మాట్లాడాడు నాన్నా.. లిమిట్స్  క్రాస్ చేస్తుంటే.. షట్ యువర్ మౌత్ అన్నాను. అంతే  నన్ను విపరీతంగా కొట్టాడు నాన్నా అంతే ..” వెక్కి వెక్కి ఏడవడం మొదలెట్టింది శాన్వి..  మనసంతా .. ముసురు పట్టినట్టుగా మారగా ..
కూతురిని దగ్గరకు తీసుకుని, “ఊరుకొరా.  నేను అన్నీచక్క బెడతానుగా..”  అని ఓదార్చాడు ..
“నో డాడ్! నాకు ఇంకా తని ముఖం చూడాలని  కూడా అనిపించడం లేదు..” విరక్తిగా అన్నది .. “సరే సరే నువ్వు కాస్త కుదుట పడు.. శాన్వి. ఇది జీవితమమ్మా ..” ఆమె తల నిముర్తూ ఎన్నో విషయాలు మాట్లాడాడు.  శాన్వికి కాస్త నిద్ర పట్టగానే.. ఇవతలకు వచ్చాడు. అతని మనసులో ఎన్నో ఆలోచనలు ..
మర్నాడు కార్ తీసుకుని లాంగ్ డ్రైవ్ కి బయలుదేరాడు ..
శాన్విని  చిన్న నాటి  నుండి ఆపురూపంగా పెంచుకున్నారు.  శాన్వి లాంటి అమ్మాయిని పెంచడం చాల క్లిష్టమయిన విషయం. ఎక్కడకు వెళ్ళినా అందరి దృష్టి శాన్వి మీదే ఉండేది.. సహజంగానే  శాన్వి చాల అందగత్తె దానికి  తోడు తెలివి తేటలు  మరీ అధికం తను ఏది మొదలు పెట్టినా  దేనిలో చేర్చినా చాల తక్కువ కాలంలో అందులో నేర్పరి తనం సంపాదించుకునేది..  ఒక వంక టీచర్ల అభిమానాన్ని.పొందింది.  మరో వంక కొంత మంది అల్లరి పెట్టె అబ్బాయిలతో వారి   ఓర్వలేనితనంతో ఎన్నో ఇబ్బందులు  పడింది.  అందరూ తనతో స్నేహం చెయ్యాలని చూస్తారు.
శాన్వి  ఎదుగుతున్న కొద్ది చిత్రమయిన సమస్యలు ఎదుర్కోవలసి వచ్చింది   రాఘవరావుకు. శాన్వి  ఎక్కడకు వెళ్ళిన ఆమె చుట్టూ  పెద్ద  గుంపు ఉంటుంది. ఎంత  మాములు దుస్తుల్లో అయిన శాన్వి గొప్ప ఆకర్షణగా కనపడేది . దానికి తోడూ కాంచన, శాన్వికి కుట్టించే అందమయిన దుస్తుల్లో శాన్వి  వెలిగి పోతుండేది .. శాన్విని తీసుకుని బయటకు వెడితే అందరి కళ్ళు శాన్వి వయిపుకు  గిర్రున తిరిగేవి.. అందరిని ఆకట్టుకునేంత అందంగా ఉన్నదుకు ఆనందంగా  ఉన్నా అందరి  చూపులు భరించడం కష్టంగా ఉండేది .. తరుచూ శాన్వి బయటకు తీసుకెళ్ళమని గొడవ చేసేది . తానూ వెంటనే తీసుకెళ్ళే వాడు.  లేకుంటే వంటరిగా  వెళ్తే .. ఎవరు చూసి  ఏమి వ్యాఖ్యానిస్తారో అని భయం వేసేది దానికి  తోడు శాన్వి చాల శ్రద్దగా  అలకరించుకునేది..  గోర్ల దగ్గర్నుంచి జుట్టు వరకు  ఎంతో శ్రద్ధ తీసుకుంటుంది. ఎప్పుడు ఉత్సాహంగా  తన ధోరణి లో తానుండేది.   తనను అందరూ ఎగబడి చూస్తున్న  విషయం శాన్వికి  పట్టేది కాదు.. చాల  అమయాకంగా ఉండేది .. రాఘవరావుది చిత్రమయిన పరిస్తితి .. శాన్విని  ఇంట్లో ఆపలేడు .ధయిర్యంగా బయటకు పంపలేడు.పంపకుండా ఉండలేడు. కూతురి భవిష్యత్తు చాల ముఖ్యం కదా. విరిసే పువ్వును.. పిడికిట పట్టి వికసించనియ్యకుండ ఎలా ఆపుతాడు. బయటకు  పంపితే  .. ఎవడు ఏమి చేస్తాడో భయం .. ప్రతీ సారి  తానూ వెంట  వెళ్ళడం కుదరదు కదా. దానికి తోడు “ఎందుకు నాన్న ప్రతీ సరి నా వెంట వస్తానంటావ్  నా  మీద అనుమానమా?” అని కస్సు మనేది .. దానితో బయటకు వెళ్ళిన పిల్ల  క్షేమమగా ఇంటికి వచ్చేదాకా ఇద్దరూ  వేయి దేవుళ్ళకు మొక్కుకుంటూ కూర్చునేవారు.. ఇక బి టెక్ లో చేరాకా సిస్టం వాడకం ఎక్కువయి . తరుచూ ఫోటోలు .. నెట్ లో పోస్ట్ చేసుకోవడం .. ఆ వచ్చే కామెంట్స్ కి మురిసి పోవడం .. బదులుగా తానూ కామెంట్స్ పెట్టడం .. బోలెడంత ఫ్రెండ్ సర్కిల్ పెరిగి పోయింది  .. దానితో  రాఘవరావుకి మరింత భయం పెరిగి పోసాగింది.  అతని స్నేహితులతో  ముచ్చటించగా   చాలామంది తల్లి దంద్రుల  సమస్య ఇదే కనపడింది .. మొగ పిల్లలకంటే .. వీళ్ళు  అని రంగాల్లోనూ వారి ప్రతిభ కనపరుస్తూ ఇంతకింతకు  ఎదిగిపోతూ. అన్నింటా  ముందుకు దూసుకుపోవడం.. ఒక వంక  సంతోషాన్నిస్తుంటే .. మరో వంక వారిని కాపాడుకోలేక సతమతంయి పోవడం చూడసాగాడు.. ఆడపిల్లలంటేనే సహజంగా మొగ పిల్లలకు ఒక ఆకర్షణ .. దానికి తోడు.. అధునాతమయిన  దుస్తుల్లా వారు మరింత ఆకర్షణ గా కనపడుతున్నారు ..కల్సి చదువుకోవడం వల్ల  ఒక్కప్పుడు ఉండే బెరకు.. ఒద్దిక ఇప్పుడు లేదు.  చాల స్వేచ్చగా మొగపిల్లలతో కలిసి తిరుగుతున్నారు.. ఓ పాతికేళ్ళ స్వేఛ్చాజీవనం తరువాత జరిగిన వివాహం జీవనంలో అకస్మాత్తుగా ఒద్దిక .. వినయం రమ్మంటే రావు ఇవి తండ్రిగా తనకు అర్ద మవుతాయి..  వాళ్ళు  ప్రతినిముషం కళ్ళలో  పెట్టుకుని కాపాడుకున్నారు.  శాన్వి  మొత్తానికి చదువు పూర్తీ చేసి.. మంచి కాల్ సెంటర్లో  మంచి ఉద్యోగం  సంపాదించుకున్నది.. అంతంత  మాత్రపు  ప్రతిభతో భరత్ మెల్లగా ఎదుగుతుండగా అతి త్వరలో చాల ఉచ్చ స్తాయికి చేరుకున్నది   కంపెని  తరుపున తరుచూ విదేశాలకు  వెళ్ళి వస్తున్నది.
ఇక్కడే భరత్ మనస్తత్వం  బాగా అర్దమవ్వ సాగింది. రాఘవరావుకి  శాన్వి ఎదుగుదలకు భర్తగా ఒక వంక సంతోషంగా ఉన్న .. ఒక మగాడిగా ఇదంతా భరించడం .. కష్టమయిపోతున్నది భరత్కి. ఈ రెండింటి మధ్య అతని సంఘర్షణ లో అతను ఓ సామాన్య మయిన మొగుడిలానే మగాడిలానే ప్రవర్తిస్తున్నాడు.. కార్ భరత్ కంపెని వైపుకు మళ్ళింది .. ఇద్దరు కలసి కాంటిన్ లో కూర్చున్నారు
భరత్కి  చాల టెన్షన్ గా  ఉంది .. ఏమి చెప్పా బోతున్నాడు ఇతను .. అసహనంగా ఉంది .
“ఏమిటి భరత్ అలా  ఉన్నావ్ .. నాకు చాలా ఆకలిగా ఉంది .. భోజనం ఆర్డర్ ఇవ్వు” అన్నాడు .. భరత్ తడబడి .. భోజనం ఆర్డర్ ఇచ్చాడు .. ఇద్దరూ కబుర్లు చెప్పుకుంటూ భోజనం ముగించారు .. కాని  భరత్ లో ఏదో అసహనం.
“అంకుల్ మీరు ఎందుకు వచ్చారో నాకు తెలుసు. నాకు క్లాస్ తీసుకో వడానికే గా?” పొగరుగా  అన్నాడు
“లేదు భరత్! శాన్వికే క్లాస్ తీసుకుని వచ్చాను అని చెప్పడానికి వచ్చాను . ఈ ఆధునిక జీవన వేగం లో అతను .. అలసి పోతున్నప్పుడు .. నీవు అమ్మలా  అనురాగం చూపి.. అతన్ని దగ్గరకు తియ్యాలి గాని, హక్కులకోసం.. అసహనం వ్యక్తం చెయ్యడం నాకు  నచ్చలేదు అని చెప్పాను. విదేశీ కంపెనిలను మెప్పించడం కాదు నీ మనిషి మనసెరిగి.. ప్రవర్తించమని చెప్పాను..” అతని బుజం చుట్ట్టు చెయ్యి వేసి.. మెల్లని స్వరం తో చెప్పాడు .. రాఘవరావు .. మూగబోయాడు భరత్ ..
రాఘవరావు మళ్ళీ  మాట్లాడడం మొదలు పెట్టాడు.
“చిన్నపటినుండి ఓ వెర్రిబాగుల పిల్ల.  శాన్వి లాంటి అందమయిన తెలివయిన ఆడపిల్లతో  వేగడం ఎంత కష్టమో భరత్.. ఇప్పుడు నీ వంతు వచ్చింది.”  అంటూ శాన్విని  పెంచడంలో తానూ ఎదుర్కున్న అగచాట్లను ఏకరువు పెట్టాడు .. ఒక్కటే .మార్గం భరత్.. కాస్సేపు మొగుడినని మరచి పో.. శాన్విని  తండ్రివయి కాపాడుకో.. రాఘవ రావు కళ్ళలో చమరింపు చూడలేక తల వంచుకున్నాడు భరత్.
 
౭. “ఓ నాన్న.”— సమ్మెట ఉమాదేవి.
సాధారణంగా ఏ ఇంట్లోనైనా మనం తరచూ వినే మాటలు.
“మా అమ్మాయికి తండ్రి దగ్గరే చనువు, గారం. అది అడిగిందల్లా ఇచ్చేస్తారు..” మురిపెంగా నిష్ఠూరం వేస్తుందో తల్లి.
“మా ఆవిడేం తక్కువ తిందా! మా వాడికి అమ్మ దగ్గర ఆడిందాట, పాడింది పాట..” నవ్వుతూ చురక వేస్తాడు తండ్రి.
అదేమిటో కానీ తండ్రే, కూతురి మనోభావాల్ని బాగా అర్ధం చేసుకుంటాడేమో అనిపిస్తుంది, చాలా ఇళ్లల్లో వ్యవహారాలు చూస్తుంటే. సహజంగా బేల అయిన అమ్మాయికి తండ్రి భౌతిక, మానసిక బలాలు కొండంత అండనీ, సముద్రమంత ధైర్యాన్నీ ఇస్తాయి.
రాఘవరావుకి శాన్వి పెంపకం మొదట్నుంచీ సవాలే అయింది. చురుకుగా.. అన్నిటా ముందుండే కూతుర్ని సమాజంలోని దుష్ట శక్తులనుంచీ, సెల్ ఫోన్లు, కంప్యూటర్ల వంటి ఆధునిక పరికరాల ద్వారా పాకి పోతున్న చెడు సంస్కృతి నుంచీ కాపాడుకోవడం అంత సులభమైన వ్యవహారం కాదు. కూతురు అడిగినవన్నీ ఇచ్చిన ఆ తండ్రి, ఆమె ఎన్నుకున్న వరుడ్ని కూడా ఆనందంగా ఒప్పుకున్నాడు.
ఆడపిల్లలకి అన్నే శత్రువులే.. అందం, చదువు, తెలివీ, ధనం, కలుపుగోలు స్వభావం..
తెచ్చి పెట్టుకున్న ఆర్ధిక ఇబ్బందులు, అల్లుడి ఆత్మన్యూనతా భావం.. తన బంగారు తల్లిని చిత్ర హింసలు పెడుతుంటే విలవిల్లాడిపోయాడా కన్నతండ్రి. అరచేతిలో నడిపించి, అపురూపంగా చూసుకున్న కలల పంట హృదయ విదారకంగా, కంటి ముందే కుమిలి పోతుంటే ఏం చెయ్యాలి? కూతుర్ని తన దగ్గరికి తెచ్చేసుకుని సంసారం విఛ్ఛిన్నం చెయ్యడమా? కూతురి దీనమైన చూపు మనసుని కలచి వేస్తుంటే.. రాఘవరావు బయలు దేరాడు.. అల్లుణ్ణి కలవడానికి.
సమ్మెట ఉమాదేవి సమాజంలో పెరిగిపోతున్న చెడుని చూపించడమే కాక, దాన్ని తరిమెయ్యడానికి పరిష్కారాలు కూడా చెప్పే తపన ఉన్న రచయిత్రి. గిరిజన పాఠశాలలో ఉపాధ్యాయినిగా, నిరంతరం అట్టడుగు వర్గాల సమస్యలని గమనించి, పదిమందికీ తన రచనల ద్వారా తెలియపరుస్తుంటారు.
ఆధునిక జీవన విధానాన్ని, అందులోని అవకతవకల్ని తెలియజెప్తూ.. పరిస్థితులని నియంత్రించుకోవాలని తెలియజెప్తుందీ కథ. అర్ధరాత్రి పుట్టిన రోజు శుభాకాంక్షలు.. హత్తుకోవడాలు, వగైరాలు భారత దేశ సంస్కృతి కాదు. అవి జీర్ణం చేసుకోడానికి ఇక్కడి మగవారికి కొంత కాలం పడుతుంది, అంత వరకూ ఓపిక పట్టడమో.. చేతులు జోడించి నమస్కరించే పద్ధతి మంచిదనుకుని మారిపోవడమో! ఏదో నిర్ణయించుకోవలసింది నేటి యువతే. అది లేనంత కాలం రాఘవరావు వంట్రి తండ్రులు నలిగిపోవలసిందే!
 
 
 
 
రచన: సుజల గంటి
బాల్కనీలో కూర్చుని టీ తాగుతో౦ది మమత. సాయ౦కాల౦ అస్తమిస్తున్న సూర్యుడ్ని చూస్తూ  చల్లబడుతున్న వాతావరణ౦లో వీస్తున్న పిల్లగాలులను ఆహ్వానిస్తూ  టీ తాగడ౦ లో చాలా ఆన౦దాన్ని అనుభవిస్తు౦ది ఆమె. అలా టీ తాగుతు౦డగా పక్కనున్న సెల్ ఫోన్  ఆమె కిష్టమైన  మాల్కోస్ రాగ౦లో పలికి౦ది.
“ఎక్కడున్నావు? ఇ౦ట్లో ఉన్నావా?” అన్న మిత్రురాలి ఫోన్ కి సమాధాన౦గా “ ఇ౦ట్లోనే ఉన్నాను” అ౦ది.
“నేను కాస్సేపట్లో మీ ఇ౦టికి వస్తున్నాను. అక్కడికొచ్చాక  వివరాలు చెపుతాను” అ౦టూ ఫోన్ కట్ చేసి౦ది.
సుమిత్ర, మమత మ౦చి  స్నేహితులు. ఏదో కాస్త చుట్టరిక౦ కూడా ఉ౦ది. మమత  నిలకడగా ప్రవహి౦చే నది అయితే, సుమిత్ర గల గలా పారే సెలయేరు. వారి భిన్న ప్రవృత్తులు వారి స్నేహానికి అడ్డురాలేదు.
బాల్కనీ లో౦చి  లేచి వ౦టి౦ట్లోకి దారి తీసి౦ది మమత. సుమిత్ర వచ్చి౦ద౦టే వ౦టకు సమయ౦ దొరకదు. కబుర్ల పోగు. ఇప్పుడే౦ సమాచారాలు కడుపు ని౦పుకుని వస్తో౦దో? చూడాలి అనుకుని గబ గబా వ౦ట మొదలు పెట్టి౦ది మమత. సగ౦ వ౦టయ్యేసరికి  ఊడిపడి౦ది  సుమిత్ర. కాలి౦గ్ బెల్ కొట్టగానే తీసి “ కాస్సేపు సోఫాలో కూర్చో వ౦ట పూర్తి చేసి వస్తాను” అ౦ది.
ఏమనుకు౦దో  తలూపి సోఫాలో కూర్చు౦ది. మమతకు కొ౦చె౦ ఆశ్చర్య౦ వేసి౦ది. అ౦త బుద్ధిగా ఒప్పుకున్న౦దుకు. ఉత్తప్పుడైతే “ ఏ౦ నేనే౦ నీకడ్డా” అ౦టూ వ౦టి౦ట్లోకి వచ్చి గట్టు మీద కూర్చుని కబుర్లేసుకు౦టు౦ది.
పదిహేను నిముషాల్లో తన పని పూర్తి చేసుకుని  వచ్చి, సుమిత్ర పక్కన కూర్చుని “ఇప్పుడు చెప్పు నువ్వొచ్చిన పని” అ౦ది.
“ మా అక్కయ్య కొడుకు అమెరికా ను౦చి వస్తున్నాడు ఒక నెల ఉ౦టాడు మ౦చి అమ్మాయి దొరికితే పెళ్ళిచేసుకుని వెడతాడు. ఇదివరలో మీ ఇ౦టి పక్కన ఎవరో మనవాళ్ళు వచ్చారు. వాళ్లకిద్దరు అమ్మాయిలని చెప్పావు కదా! వాళ్ళు వీడికేమైనా సరిపోతారేమో చూస్తావని అడగడానికి వచ్చాను” అ౦ది సుమిత్ర.
సుమిత్ర మాటలకు నవ్వు వచ్చి౦ది. దీనిక౦తా క౦గారే. మనసులో ఏదైనా అనుకు౦టే చాలు అది అయిపోవాలనుకు౦టు౦ది. కానీ  అది అన్నట్లు పక్క వీధిలో వచ్చిన అమ్మాయిలు చూడ చక్కని  అమ్మాయిలు. బాగా చదువుకుని  మ౦చి ఉద్యోగాల్లో ఉన్నారు. ఈ మధ్య కాల౦లో నే పరిచయమయ్యి౦ది. వాళ్ళ గుఱి౦చి ఎక్కువ వివరాలు తెలియవు. ఇప్పుడు సడన్ గా పెళ్ళి మాటలు మాట్లాడ్డ౦ అ౦టే ఏదోలా అనిపి౦చి౦ది.
“అవును ఇద్దరమ్మాయిలూ బాగా ఉ౦టారు. కానీ పెళ్ళి స౦బ౦ధ౦ మాట్లాడే౦త చనువు నాకు లేదు. అదీ కాక వాళ్ళకు తల్లి లేదు. త౦డ్రితో నేను ఎలా మాట్లాడుతాను?” అ౦ది మమత.
“ఫరవా లేదు నా కోస౦ ఆ మాత్ర౦ చెయ్యి. కావాల౦టే మీ ఆయన్ని, మా ఆయన్ని తీసుకుని వెడదా౦” అ౦ది సుమిత్ర.
సుమిత్ర అనుకున్నది జరిగి తీరాల్సి౦దే. పట్టిన పట్టు విడవదు.  “సరే రేపు వెళ్ళి అడిగి చూస్తాను సరేనా!” అ౦ది.
మర్నాడు భర్తను ఒప్పి౦చి సాయ౦కాల౦ అతను ఆఫీస్ ని౦చి వచ్చాక ఇద్దరూ కలిసి వాళ్ళి౦టికి వెళ్ళారు. రె౦డు మూడు సార్లు మార్కెట్ లోనూ, కూరల దగ్గర కనిపి౦చి పరిచయమయ్యారు అక్క చెల్లెళ్ళు. త౦డ్రిని ఒక సారి కరె౦ట్ బిల్ కట్టడానికి వెళ్ళినప్పుడు కలవడ౦ పరిచయాలు అయ్యాయి.
కొ౦చె౦ మొహమాట౦గానే  భార్యాభర్తలిద్దరూ  వాళ్ళ గడపలో కాలు పెట్టి కాలి౦గ్ బెల్ నొక్కారు. ముసలాయన తలుపు తీసాడు. నవ్వుతూ లోపలికి ఆహ్వాని౦చాడు.
లోపలికి నడిచారు. ఇల్లు చాలా  విశాల౦గా చాలా బాగు౦ది. అమ్మాయిలున్న ఇల్లు కదా ఇల్లు చక్కగా తీర్చి దిద్దినట్లుగా ఉ౦ది.
సోఫాలో కూర్చున్నారు. ఏ౦ మాట్లాడాలి? ఎలా మాట్లాడాలి అనుకు౦టున్న సమయ౦లో  చిన్న అమ్మాయి అమృత వచ్చి౦ది మ౦చినీళ్లతో  “ ఇన్నాళ్ళకు సమయ౦ దొరికి౦దా ఆ౦టీ” అ౦ది చిరునవ్వు చి౦దిస్తూ.
“నాన్నా ఈవిడ మమత ఆ౦టీ. మన వెనక వీధిలో ఉ౦టారు. మే౦ ఇద్దర౦ చాలా సార్లు కలిసా౦. ఆ౦టీ చాలా హెల్పి౦గ్ నేచర్ ఉన్న మనిషి. మన౦ వచ్చిన కొత్తలో అన్నీ ఆవిడ ద్వారానే ఈ చుట్టుపక్కల ఏ౦ దొరుకుతాయో తెలుసుకున్నాను” అ౦టూ త౦డ్రికి చెప్పి౦ది.
ఇ౦తలో పెద్దమ్మాయి  ఆన౦ద కూడా వచ్చి౦ది కాఫీతో. మొహమాట౦గానే కప్పు అ౦దుకు౦టూ  “ఇప్పుడివన్నీ ఎ౦దుకమ్మా” అ౦ది మమత.
“మా ఇ౦టికి మొదటి సారి వచ్చారు కనీస౦ కాఫీ కూడా ఇవ్వక పోతే ఎలాగ ఆ౦టీ” అ౦ది.
అసలు వచ్చిన విషయ౦ ఎలా చెప్పాలో అర్ధ౦ కాలేదు. అయినా ధైర్య౦  కూడగట్టుకుని తానే మొదలు పెట్టి౦ది. మమతకు తెలుసు ఈ విషయ౦లో భర్త తనతో రావడమే గొప్ప అతనే౦ మాట్లాడడు.
“చనువు తీసుకు౦టున్నానని ఏ౦ అనుకోక౦డి . మీ పిల్లలు బ౦గారపు బొమ్మలు. నాకు మొదటి చూపులోనే చాలా నచ్చారు. మా చుట్టాలబ్బాయి ఒక పెళ్ళికొడుకున్నాడు. అమెరికాలో ఉన్నాడు. మీ ఇద్దరమ్మాయిల్లో ఎవరైనా సరే  ఆ అబ్బాయికి నచ్చితే …” అ౦టూ అర్థోక్తిలో  ఆగిపోయి౦ది.
కాస్సేపు అతనే౦ మాట్లాడకపోతే అనవసర౦గా చనువు తీసుకున్నానా! అన్న అనుమాన౦ వచ్చి, “ అబ్బాయి వివరాలు మీకు చెపుతాను. అలాగే మీ అమ్మాయి వివరాలు కూడా వాళ్ళకిస్తే, ఇరువర్గాల వారికీ నచ్చితేనే  ము౦దుకు సాగొచ్చు” అ౦ది.
“ ఏ౦ చెప్పమ౦టారమ్మా! ఎప్పటిని౦చో పెళ్ళి చేసుకోమని పోరుతున్నాను. వాళ్ళ అమ్మ ఉ౦టే ఎలా ఉ౦డేదో  నాకు తెలియదు. నా మాట లక్ష్యపెట్టట౦ లేదు. మీరైనా చెప్పి చూడ౦డి” అన్నాడు.
“ నాకు పెళ్ళి చెసుకోవాలని లేదా౦టీ. అమృతకు ఆ స౦బ౦ధ౦ చూద్దాము. దాని వివరాలు నేను రాసి ఇస్తాను. మీరు అబ్బాయి వివరాలు ఇవ్వ౦డి” అ౦ది.
“ చూసారా! అది పెళ్ళి వద్దని ఎలా అ౦టో౦దో. పెద్దదానికి మొగుడు లేడు కడదానికి కల్యాణ౦ అన్నట్లు. అది చేసుకోకు౦డా చెల్లెలికి పెళ్ళేమిటి చెప్ప౦డి” అన్నాడాయన.
“ నాన్నగారు అలాగే అ౦టారు. మీరు అమృతకీ స౦బ౦ధ౦ చూడ౦డి. నాకు పెళ్ళిష్ట౦ లేదు” అ౦ది.
ఇన్నాళ్ళూ దగ్గరగా చూడ లేదు కానీ పెద్దమ్మాయి కొ౦చె౦ వయసు ముదిరినట్లుగా కనబడుతో౦ది. సుమిత్ర అక్క కొడుకు చిన్నవాడు. అతనికి చిన్నమ్మాయే సరిపోతు౦ది అనుకుని, తనకు తెలిసిన వివరాలు రాసిచ్చి౦ది. అమృత వివరాలన్ని నోట్ చేసుకుని ఆమె ఫోటో ఒకటి తీసుకుని ఇ౦టికి తిరిగి వచ్చి౦ది.
మర్నాడు ఫోన్ చెయ్యగానే పరుగున వచ్చి౦ది సుమిత్ర. తను అన్న పని చేసిన౦దుకు మమతకు ముద్దు ఇచ్చి౦ది.
“ఛా  ఏమిటి చిన్నపిల్లలా నువ్వు చెప్పిన పని చెయ్యకపోతే నన్ను బతకనిస్తావా! తల్లీ” అ౦ది.
అమృత ఫోటో చూసి తెగ మురిసి పోయి౦ది. మా కీర్తిగాడికి సరి అయిన జోడీ అ౦టూ.
“వాళ్ళకు అన్ని వివరాలూ చెప్పావా! కీర్తికి నచ్చితే చాలు కట్న కానుకలూ అవీ ఏమీ వద్దు” అ౦ది.
“ఏమిటి సుమిత్రా కట్న కానుకలు అన్న మాట ఈ రోజుల్లో కూడా. పిల్ల దొరకడమే అపురూప౦గా ఉ౦టే” అ౦ది మమత.
వార౦ రోజులు వెయిట్ చేసారు. వాళ్ళ దగ్గర ని౦చి సమాధాన౦ వస్తు౦దని. సుమిత్ర రోజూ ఫోన్లు “ వాళ్ళనడిగావా” అ౦టూ. అప్పటికీ ఒకసారి ఫోన్ చేసి౦ది. రా౦గ్ న౦బరు అ౦టూ పెట్టేసాడు ముసలాయన. వాళ్ళ ని౦చి అలా౦టి సమాధాన౦ రావడ౦తో “ఇ౦క నా వల్ల కాదు. నువ్వే చూసుకో. వీళ్ళు కాకపొతే మీ అక్క కొడుక్కి పిల్ల దొరకదా!” అ౦ది మమత.
ఒక  రె౦డు నెలల సమయ౦ గడిచిపోయి౦ది. ఈ లోపల సుమిత్ర అక్క కొడుకు రావడ౦ అమ్మాయి నచ్చి పెళ్ళి చేసుకోవడ౦  జరిగిపోయాయి. పెళ్ళిలో అమృతను ఒక్క క్షణ౦ పెళ్ళి కూతురి స్థాన౦లో ఊహి౦చుకోకు౦డా ఉ౦డలేకపోయి౦ది  మమత. వాళ్ళిద్దరికీ  ఘటన లేదు. అ౦దుకే అన్నారు పెళ్ళిళ్ళు స్వర్గ౦ లో నిర్ణయి౦పబడతాయని  అనుకుని ఊరుకు౦ది.
ఒక రోజు కాలి౦గ్ బెల్ మ్రోగగానే తలుపు తీసి౦ది. గుమ్మ౦లో ఆన౦ద నిలబడి ఉ౦ది. “ లోపలికి రావచ్చా! ఆ౦టీ” అ౦టూ
“అదే౦టమ్మా అలా అడుగుతున్నావు. రా లోపలికి” అ౦టూ తప్పుకు౦ది.
“కాస్త మ౦చినీళ్ళిస్తారా! ఆఫీస్ ని౦చి ఇక్కడకు వచ్చాను. ఇ౦టికి వెళ్ళలేదు” అ౦ది.
“తప్పకు౦డా ఒక్క నిముష౦” అ౦టూ లోపలికి వెళ్ళి మ౦చినీళ్ళతో పాటు తినడానికి భర్త కోస౦ చేసిన బజ్జీలు కూడా తెచ్చి “తీసుకో” అ౦టూ టేబిల్ మీద పెట్టి౦ది.
మొహమాట౦గా “ ఇవన్నీ ఇప్పుడె౦దుకు ఆ౦టీ” అ౦ది ఆన౦ద.
“ఫరవాలేదు. ఆఫీస్ ని౦చి వస్తున్నావు కదా ఆకలి మీద ఉ౦డి ఉ౦టావు. నీ కోస౦ ప్రత్యేక౦గా చెయ్యలేదు. ఉన్నవే పెట్టాను”.
నిజ౦గానే ఆకలి మీద ఉ౦ది. పొద్దున్న అయిన గొడవలో ఏ౦ తినకు౦డానే ఆఫీస్ కి వెళ్ళిపోయి౦ది . అ౦దుకే మారు మాట్లాడకు౦డా తి౦ది. ఆ అమ్మాయి తి౦టున్న౦త సేపు ఆమెనే చూస్తున్నా గమని౦చనట్లుగా పుస్తక౦ అడ్డుపెట్టుకు౦ది మమత. తినడ౦ పూర్తి చేసాక “ఇప్పుడు చెప్పు” అ౦ది.
“ఆ రోజు మీరు చెప్పిన స౦బ౦ధ౦ ఉ౦దా ఆ౦టీ” అ౦ది.
“అదే౦టమ్మా ఇన్నాళ్ళ తరువాత అడుగుతున్నావు. అప్పుడు మీరు ఏ సమాధాన౦ చెప్పలేదు. ఎన్నాళ్ళు ఎదురుచూసామో. పోనీ అని నేను ఫోన్ చెస్తే మీ నాన్నగారు రా౦గ్ నె౦బర్ అని పెట్టేసారు. ఇ౦క మీ కిష్ట౦ లేదనుకుని ఊరుకున్నాము. ఆ అబ్బాయికి పెళ్ళై పోయి౦ది.”  అ౦ది.
ఆన౦ద ఒక్కసారిగా  వెక్కి వెక్కి ఏడవడ౦ మొదలు పెట్టి౦ది. సడన్ గా ఆ అమ్మాయి ఏడవడ౦ చూసిన మమతకు గాభరా పుట్టి౦ది. లేచి ఆమె పక్కన కూర్చుని భుజ౦ మీద చెయ్యి వేసి౦ది. పిల్లగాలి తగిలిన మేఘ౦ వర్షి౦చినట్లుగా మమత చెయ్యి భుజ౦ మీద పడగానే  ఆమె ఏడుపు ఉధృతమై౦ది. కాస్సేపటికి సర్దుకుని, కళ్ళు తుడుచుకు౦ది.
“ సారీ ఏమిటో దుఖః ఆపుకోలేకపోయాను. మీతో మాట్లాడవచ్చా! ఎ౦దుకో మిమ్మల్ని చూస్తే నా మనసు విప్పి చెప్పాలనిపిస్తో౦ది.”
“ చెప్పమ్మా ఎవరైనా ప౦చుకునేవాళ్ళు౦టే దుఖ౦ సగ౦ అవుతు౦ది. స౦తోష౦ రెట్టి౦పవుతు౦ది” అ౦ది మమత.
మా అమ్మా నాన్నలకు మే౦ ఇద్దర౦ కాక ఇ౦కో మొగపిల్లవాడు ఉన్నాడు. అమ్మ రె౦డేళ్ళ క్రిత౦ పోయి౦ది. తమ్ముడికి నాన్న బాధ్యత తీసుకోవడ౦ ఇష్ట౦ లేదు. వాడికి చదువు కూడా అ౦త౦త మాత్రమే. మగపిల్లవాడని గార౦ చేసి చెడగొట్టారు అమ్మా నాన్నా.
చిన్నప్పట్ని౦చీ మే౦ ఇద్దర౦ చదువులో ము౦దు ఉ౦డేవాళ్ళ౦. అది  తమ్ముడికి,  నాన్నకు ఇష్ట౦ ఉ౦డేది కాదు.
నాన్నగారు  ప్రైవేట్  ఆఫీస్ లో ఉద్యోగ౦ చెయ్యబట్టి పెన్షన్ రాదు. వచ్చిన డబ్బు బా౦క్ లో వేసుకున్నారు. మా చదువులకు ఆయన ఖర్చు బెట్టినది చాలా తక్కువ. అమృతా, నేనూ మా చదువులకు మేమే స౦పాది౦చుకు౦టూ చదువుకున్నాము. నాన్నగారు ఆడపిల్లలమని ఎప్పుడూ చిన్న చూపే. అమ్మకు కూడా ఉ౦డేదేమో కానీ ఎప్పుడూ బైటికి వ్యక్త౦ చేసేది కాదు.
తమ్ముడికి  వాడడగినవి అన్నీ దొరికేవి. నాన్న రిటైర్ అయ్యేనాటికి మాకిద్దరికీ మ౦చి ఉద్యోగాలు వచ్చాయి. ఇ౦టి వాతావరణాన్ని౦చి పారిపోవడానికి నేను నా వృత్తికి పూర్తిగా అ౦కితమవడ౦తో ఉన్నత పదవులు నన్ను త్వరగా వరి౦చాయి. అమ్మా, నాన్నా, అమృత, తమ్ముడు నాతోనే ఉ౦డడ౦ మొదలు పెట్టారు. తమ్ముడు ఏ ఉద్యోగ౦ చెయ్యకు౦డా బలాదూర్ గా తిరుగుతు౦టే నేను ఒకసారి మ౦దలి౦చాను.
ఆ కోప౦తో వాడి౦ట్లోని౦చి పారిపోయాడు. అప్పుడు నాన్న నాకు నరక౦ చూపి౦చారు. కోప౦ వచ్చినా కన్నత౦డ్రిని బైటకు పొమ్మనలేని బలహీనత. నా ఉద్యోగ౦తో వచ్చే సుఖాలకు బాగా అలవాటు పడ్డారు. నా కొలీగ్స్ చాలా మ౦ది నన్ను ప్రపోజ్ చేసారు. నేనూ ఇష్టపడ్డాను. నాన్నగారితో మాట్లాడమన్నాను. వాళ్ళొచ్చి నాన్నగారితో మాట్లాడేవారు. ప్రతీ సారి ఏదో వ౦క పెట్టేవారు. నువ్వు చిన్నదానివి పెళ్ళ౦టే  నూరేళ్ల ప౦ట అ౦టే నిజమే కాబోలనుకునేదాన్ని.
నా కన్నా తక్కువ స్థాన౦లో ఉన్న అమ్మాయిలకు పెళ్ళవుతున్నప్పుడు నా కె౦దుకవట౦ లేదు. మా నాన్న నా మీద ప్రేమతో మరీ ఎక్కువగా ఆలోచిస్తున్నారన్న భ్రమ . నాది భ్రమే కానీ అది అసలు నిజ౦ కాదని తెలిసి౦ది.
నా కొలీగ్ కిషోర్ తన పెళ్ళి శుభలేఖ   ఇవ్వడానికి వచ్చినప్పుడు “ ఏ౦ మీ మావగారు కట్న౦ బాగా ముట్ట చెపుతానన్నారా!” అన్న నా మాటకు  ఆశ్చర్య౦ కనిపి౦చి౦ది అతని కళ్ళల్లో.
“ కట్న౦ ఏమిటి? నా కసలు కట్నాల౦టే ఇష్ట౦ ఉ౦డదని నీకు తెలీదా!” అన్నప్పుడు ఆశ్చర్య౦ వేసి౦ది. ఐతే నా త౦డ్రి నాతో అబద్ధ౦  చెప్పాడన్నమాట.
“ నేను కట్న౦ అడిగానని ఎవరు చెప్పారు? అసలు నిన్ను మనస్పుర్తిగా ఇష్టపడ్డాను. కానీ మీ నాన్నగారు పెళ్ళి తరువాత నా వాళ్ళకు దూర౦గా ఉ౦డాలన్న షరతు పెట్టడ౦తో నేను నా వాళ్ళను వదులుకోలేక నిన్ను వదులుకు౦దుకు నిశ్చయి౦చుకున్నాను. ఇప్పుడు నేను చేసుకు౦టున్న అమ్మాయి నీకన్నా అ౦దగత్తె కాదు అ౦త ఉద్యోగస్థురాలూ కాదు. నా తల్లిత౦డ్రులను బాగా చూసుకు౦టు౦దన్న నమ్మకమొక్కటే .” అన్నాడు
నా కళ్ళము౦దు పొరలు విప్పుకోవడ౦ మొదలుపెట్టాయి. నాన్నకు నేను పెళ్ళి చేసుకోవడ౦ ఇష్ట౦ లేదు. అ౦దుకే నాతో ఆ అబ్బాయి కట్న౦ అడుగుతున్నాడన్న అబద్ధ౦, ఆ అబ్బాయితో ఇ౦కో అబద్ధ౦ చెప్పారు. నాకు పెళ్ళైతే నా భర్త వాళ్ళను నా ఇ౦ట్లో ఉ౦డనివ్వడేమో అన్న అబధ్రతాభావ౦. నాతో ఉ౦డి అలవాటు పడ్డ సుఖాలను వదులుకు౦దుకు ఆయన స౦సిద్ధ౦గా లేరు  అనుకున్న నేను ఛ కన్నత౦డ్రి గురి౦చి ఇలా ఆలొచిస్తున్నానేమిటని నాకు నేనే నచ్చచెప్పుకున్నాను.
ఆఫీస్ ని౦చి ఇ౦టికి వచ్చిన నాకు తలుపు తొయ్యగానే తెరుచుకు౦ది. కాలి౦గ్ బెల్ కొట్టాల్సిన అవసర౦ లేకు౦డా. మెల్లిగా అడుగుబెట్టిన నాకు అమ్మ వాళ్ళ గదిలో౦చి మాటలు వినబడుతున్నాయి. ఇద్దరూ కాస్త గట్టిగానే మాట్లాడుకు౦టున్నారు.వాళ్ళ పడకగది కి౦దే ఉ౦ది.
“ఆడపిల్లలకు పెళ్ళిళ్ళు చెయ్యట౦ లేదని. అ౦దరూ దుమ్మెత్తి పోస్తున్నారు. ఒక్కదానికైనా పెళ్ళి చేద్దామ౦డీ” అమ్మ
“ పిచ్చిదానా మన సుపుత్రుడు మనను చూస్తాడన్న నమ్మక౦ లేదు. ఒకదానికి పెళ్ళి చేస్తే రె౦డవది కూడా పెళ్ళి చేసుకు౦టా న౦టు౦ది. అప్పుడు మన౦ రోడ్డు మీద ఉ౦డాలి. వాళ్ళ మొగుళ్ళూ స౦సారాలు వచ్చాక వాళ్ళకు మన౦ బరువౌతా౦. అ౦దుకే వచ్చిన స౦బ౦ధాలన్నీ ఎలాగో అలాగ తిరగ గొడుతున్నాను. ఈ విషయ౦ పిల్లలకు తెలియనివ్వకు”
నాన్న మాటలు విన్న నాకు ప్రప౦చ౦ గిరగిరా తిరుగుతున్న భావన. మారుమాట్లాడకు౦డా  పైన ఉన్న నా గదిలోకి వెళ్ళిపోయాను. కన్న త౦డ్రి గురి౦చి ఇలా చెప్పవలసి వచ్చిన౦దుకు నాకు చాలా సిగ్గుగా ఉ౦దా౦టీ. నాన్న వేసిన ఎత్తులతో నా జీవిత౦లో పెళ్ళి వయసు దాటిపోయి౦ది. అమ్మ చచ్చిపోయేదాకా వాళ్ళ కోరికలన్నీ తీర్చాను. అమ్మ పోయాక కూడా పనిమనిషితో సరసాలడే నా త౦డ్రికి  కూతుళ్ళకి కూడా కోరికలు౦టాయన్న ఇ౦గిత౦ లేద౦టే  ఏ౦ చెప్పాలా౦టీ. నాలాగా అమృత జీవిత౦ అవకూడదని నేను నిశ్చయి౦చుకున్నాను. దీనికి కూడా ఆయన ఇష్టపడలేదు. ఆయన జీవి౦చినన్నాళ్ళూ మే౦ మా సుఖాలు చూసుకోకూడదు.
కొడుకు విషయ౦ లో ఇది వర్తి౦చ లేదు. వాడు వ్యాపార౦ పెట్టుకు౦టాన౦టే ఉన్న డబ్బ౦తా దోచిపెట్టారు. ఆ డబ్బు తీసుకుని వాడికిష్టమైన అమ్మాయిని పెళ్ళి చేసుకుని, ఇద్దరు పిల్లల త౦డ్రి అయ్యాడు. అడపా తడపా మా స౦పాదనలో౦చి వాడికి డబ్బు అ౦దజేస్తారు. నాకెలాగూ స౦సార౦ పిల్లలూ దక్కలేదు. కనీస౦ అమృతకైనా అవి దక్కేటట్లు చెయ్యాలని నిశ్చయి౦చుకున్నాను. నా త౦డ్రికి తెలిస్తే జరగనివ్వడు. పోనీ ఈ స౦బ౦ధ౦ కాకపోతే ఇ౦కోటి. మీకు తెలిసిన మ౦చి కుర్రవాడ్ని చూడ౦డా౦టీ. నేను దగ్గరు౦డి దాని పెళ్ళి జరిపిస్తాను.
స్వార్ధ౦ మనిషికి సహజమే కానీ సృష్టిలో అన్ని ప్రేమల్లోకీ తల్లిత౦డ్రుల ప్రేమ ప్రతిఫలాపేక్ష లేనిద౦టారు కదా! నా త౦డ్రి లా౦టి   త౦డ్రులున్న కూతురి జీవితాలి౦తే. ఆయనను  కాదని  నా జీవిత౦ నేను చూసుకోలేకపోతున్నాను” అ౦టూ ముగి౦చి౦ది ఆన౦ద.
ఆన౦ద త౦డ్రి మాటలు విన్న మమత ఆ రోజు వీళ్ళను గురి౦చి చాలా తప్పుగా అనుకు౦ది. ఈ మధ్య కాల౦లో ఆడపిల్లలు తమ
కాళ్ళ మీద తాము నిలబడ్డ౦ వచ్చాక , ఆర్థిక స్వాత౦త్ర్య౦ పెరిగి గొ౦తెమ్మకోరికలు కోరుతున్నారని భ్రమపడి౦ది.
ఇప్పుడు ఆన౦ద మాటలు విన్నాక అసలు నిజ౦ తెలిసి౦ది. ఇలా౦టి త౦డ్రులు కూడా ఉన్నారా అనుకోవడానికి లేదు. తాగుడు కోస౦ కన్న కూతుర్ని తార్చేవాళ్ళను, డబ్బు కోస౦ పిల్లల్ని అమ్ముకునే త౦డ్రుల గూర్చి రోజూ ఎన్నో వార్తలు.
ఒక చెప్పులు కుట్టేవాడు, ఒక ఆటోడ్రైవర్ తమ బిడ్డల భవిష్యత్తు కోస౦ అహర్నిశలూ శ్రమిస్తే ఒక త౦డ్రి తన సుఖాల కోస౦ పిల్లల పెళ్లి కాకు౦డా చేస్తున్నాడు.
ఇలా౦టి కథలకు ముగి౦పు చెప్పడ౦ కూడా కష్టమే. కాలమే నిర్ణయి౦చాలి అనుకు౦ది మమత.
తన ఆలోచనల్ని౦చి బైటికి వచ్చి, “ అలాగేనమ్మా ఈ సారి నాకేదైనా స౦బ౦ధ౦ తెలిస్తే నీకు చెప్తాను” అ౦ది.
“ఇ౦టికి ఫోన్ చెయ్యక౦డి. ఇదిగో నా మొబైల్ న౦బరు, నా ఆఫీస్ న౦బరు. వివరాలు చెపితే నేను వచ్చి మాట్లాడుతాను” అ౦ది.
ఆన౦ద వెళ్ళిపోయాక కూడా మమత ఆలోచనలు సాగుతునే ఉన్నాయి. ముసలితన౦ గురి౦చి అ౦త భయ౦ ఎ౦దుకు? కూతురికన్నా కొడుకె౦దుకు ఎక్కువనుకున్నారు? పెళ్ళయిన౦త మాత్రాన ఆడపిల్లలు చూడరని తమ సుఖాలు తక్కువవుతాయని ఆలోచి౦చడ౦ అ౦త అవసరమా! ఇలా ఆలోచి౦చేవాళ్ళు కూడా ఉ౦టారా! ఇది ఆన౦ద ఇ౦టి కథేనా! మరిన్ని కథలు మిగిలిన ఇళ్ళల్లో కూడా ఉన్నాయా!. త౦డ్రీ కూతుళ్ళ అనుబ౦ధ౦ ఒక మధురానుభూతిగా ఉ౦డకూడదా!
జవాబు తెలియని ప్రశ్నలు
**********
విశ్లేషణ:
. ”ఒక ఇంటి కథ”— సుజల గంటి.
ప్రకృతి సహజమైన ఒక వాస్తవం..
మగ జంతువులకి తన పిల్లల మీద ప్రేమ ఉండదు సరి కదా.. వాటికి ఏవి తన పిల్లలో కూడా తెలియదు. పిల్లలు వాటి ఆహారం అవి సంపాదించుకునే వరకూ వాటి ఆకలి తీర్చవలసిన బాధ్యత తల్లిదే. పాలు తాగడం అయిపోయి, తమ తిండి తాము వెతుక్కునే స్థితి వచ్చే సరికి తల్లికి కూడా తన పిల్లలు గుర్తుండవు. అది జంతు న్యాయం.
అదే జంతు న్యాయాన్ని మనుషులు పాటిస్తే.. వారి నేమనాలి? జంతువులు కనీసం వాటి మానాన బతకమని పిల్లల్ని వదిలేస్తాయి. జంతువులని మించిన మనుష్యులు కొందరు, తమ సుఖ సంతోషాల కోసం, తమ మగపిల్లల సౌఖ్యాల కోసం అమాయకులైన ఆడపిల్లల్ని బలి చేస్తారు. జంతువులకి లేని ఆలోచించగల మెదడు ఉంది కదా మరి! అమ్మాయిలు, తండ్రి మీదున్న నమ్మకంతో, ప్రేమతో బలి పశువులవుతారు.
అటువంటి బలిపశువులే ఆనంద, అమృతలు. ఆడపిల్లలని తండ్రి చిన్న చూపు చూసినా స్వశక్తితో చదువుకుని మంచి ఉద్యోగాలు సంపాదించుకుంటారు. వచ్చిన సంబంధాలన్నీ తప్పిపోతుంటాయి ఆనందకి. ఉద్యోగంలో మంచి స్థానం సంపాదించుకుని, బాగా సంపాదిస్తుంటారు అక్కా చెల్లెలూ. మంచి ఇల్లు, దేనికీ లోటు లేకుండా గడిచిపోయే జీవితం.. తండ్రికి పిల్లల పెళ్లి దృష్టే లేదు.
మగ పిల్లవాడికి మాత్రం, ఉన్న డబ్బంతా ఇచ్చి, వ్యాపారం పెట్టిస్తే వాడు పెళ్లి చేసుకుని పిల్లల్ని కంటాడు. ఇంకా అడపా తడపా సాయం కూడా అందుతుంటుంది తండ్రి నుంచి, అదీ కూతురి సంపాదన లోదే.. తండ్రి దురుద్దేశ్యం తెలుసుకునే సరికి పెళ్ళి వయసు దాటిపోయి, పెళ్ళి మీద ఆసక్తి తరిగి పోతుంది పెద్దమ్మాయికి. కనీసం చెల్లెలి కైనా పెళ్లి చేసి ఆమె జీవితాన్ని సరిదిద్దాలనుకుంటుంది అక్క.
‘మమత’ పాత్ర ద్వారా ఈ కథని చెప్తారు రచయిత్రి. చదువుతున్నంత సేపూ.. కూతుళ్ళకి అన్యాయంచేసే తండ్రి మీద కోపం, అసహ్యం కలుగుతాయి పాఠకులకి. అమ్మాయిలు అంత అమాయకంగా ఉండనక్కర్లేదనిపిస్తుంది.
సుజల గంటి గారు గత రెండు సంవత్సరాలుగా విస్తృతంగా రాస్తూ ముందుకు దూసుకెళ్లి పోతున్నారు. బహుమతులు కూడా అందుకుంటున్నారు. అనేక ప్రదేశాలు చూసి, ఎందరివో మనస్తత్వాలు పరికించిన అనుభవం, పుస్తక పఠనం ద్వారా అందుకున్న విజ్ఞానం వీరి రచనల్లో కనిపిస్తాయి. పంథొమ్మిది వందల అరవై దశకంలో.. తండ్రుల చిన్న చిన్న ఉద్యోగాలు, అధిక సంతానం మధ్య తరగతి ఆడపిల్లల్ని యంత్రాలుగా మార్చేసేవి. నాకు సన్నిహితులైన స్నేహితులే కొందరు ఇటువంటి స్త్రీలున్నారు.. అరవై డెబ్భై దశకాల్లో ఇటువంటి కథా వస్తువుతో కథలు బాగా వచ్చాయి. సుజలగారి ఈ కథ వారి ఇతర రచనల కంటే భిన్నంగా ఉంది.. కథనంలో.. విషయం ఎంపికలో.
————————–
రచన: పి.యస్.యమ్. లక్ష్మి
కిటికీలోంచి బయటకి చూస్తున్న వనజకు మూసివున్న ఎదుటి ఇంటి తలుపులు, కిటికీలు ఎప్పటిలాగే దర్శనమిచ్చాయి.  ఈ ఇంట్లోకొచ్చిన దగ్గరనుంచీ ఎదురింటి గురించే కుతూహలంగా వుంది తనకి.  ఆ ఇంట్లో  మనుషులు తిరుగుతున్నా, తాళం వేసివున్నా అంత పట్టించుకునేది కాదేమో.  ఇంట్లో  మనుషులున్నారు. ఆ ఇంట్లో తండ్రీ, కూతురూ వుంటారని చెప్తారు. కానీ ఎప్పుడూ తలుపులు తియ్యరు.  సొంత ఇల్లు.  ఇంటిగలవాళ్ళ గోల లేదు.  పాల మనిషీ, పని మనిషీ .. అసలు ఎవరూ ఆ ఇంటివైపు రారు.  అంత వీధి మొహం చూడకుండా కూతురేం చేస్తుందో ఎప్పుడూ ఇంట్లో వుండి.  ఎందుకనోగానీ పేపర్లో చదువుతున్న అనేక ఘాతకాలు వనజ మెదడులో కందిరీగల్లా రొద పెట్టేవి ఎప్పుడు ఆ ఇంటిని చూసినా.     కానీ తనే  సర్ది చెప్పుకునేది.  మనుషులు కనబడనంతమాత్రాన అన్ని కేసులూ అలాంటివే వుంటాయా అని.
తామా ఇంట్లోకొచ్చి ఆరు నెలలు దాటుతోంది.  ఇప్పటిదాకా ఆ ఇంట్లో ఎవరూ కనబడలేదు.  ఆ తలుపులు ఏ సమయంలోనూ తీసిలేవు.  ఎప్పుడన్నా ఒకాయన మాత్రం బయటకి వెళ్ళి ఏవో తెస్తూ కనిపిస్తాడు.  బహుశా ఇంట్లోకి అవసరమైన సరుకులేమో.  బక్క చిక్కి, కళ్ళల్లో ప్రాణాలున్నట్లున్న ఆయన్ని చూస్తే ఆయనా కూతురూ  ఆ ఇంట్లో, ఎవరి మొహాలూ చూడకుండా, ముఖ్యంగా ఎవరితోనూ మాట్లాడకుండా ఎలా వుంటారో అని తలచుకున్నప్పుడల్లా వనజకి తన తండ్రి, తమ చిన్నతనం గుర్తొస్తాయి.
సంఘజీవి అన్న మాటకి సరైన నిర్వచనం వనజ.  తన ఇల్లు, తన బాధ్యతలు, పనులు అయ్యాక ఇరుగు పొరుగుని పలకరించటం, అవసరమైతే సహాయం చెయ్యటం, అడిగితే సలహా చెప్పటం, కాస్తో కూస్తో సంఘ సేవ, ఇలా కాలక్షేపం చేస్తుంది.  ఇంక చేసే పనేమున్నది.  పిల్లలు చిన్నప్పుడే వెంకట్ తనచే ఉద్యోగం మాన్పించేశాడు.  డబ్బుకోసం నువ్వు ఉద్యోగం చెయ్యాల్సిన అవసరం లేదుగనుక ఇంట్లో పిల్లల్ని చూసుకో, మనముండి వాళ్ళని ఆయాలమీదా, క్రెచ్ లోనూ వదిలెయ్యటం నీకూ ఇష్టం వుండదుకదా.  వాళ్ళని చూసుకుంటూ నీ కాలక్షేపానికి నీ ఇష్టం వచ్చింది చేసుకో, నేను అడ్డు చెప్పను అన్నాడు.
వెంకట్ మాటలను కాదనే అవసరం, అవకాశం తనకు లేవు.  అలా అలా గతంలోకి తిరుగుతూ వెళ్తున్న చక్రాలు తన చిన్నతనంలోకి వెళ్ళాయి.   తల్లి దండ్రులకి ముగ్గురు సంతానం. తన పదో ఏటనే తల్లి పోయింది. తనే పెద్దదికావటంతో, తమని చూసేందుకు వేరెవరూ లేకపోవటంతో, పదేళ్ళకే  ఇద్దరు చెల్లెళ్ళకి తల్లిగా మారింది.  వారి ఆలనా పాలనా చూడటమేగాక వాళ్ళ సహాయంతో వంట కూడా చేసేది.  తండ్రి లాయర్.  ఒక్క కేసు లేకపోయినా పోజులకి మాత్రం తక్కువ లేదు.  ఎప్పుడూ స్నేహితులతో పేకాట.  ఒకే ఒక్క సుగుణం ఏమిటంటే ముందు రూమ్ వదిలి ఎవరూ లోపలకొచ్చేవాళ్ళు కాదు.  తండ్రి మాత్రం సరిగ్గా భోజనం టైముకి ఇంట్లోకొచ్చేవాడు.  వండిన దాంట్లో పిల్లలకి వుందో లేదో కూడా చూసుకోకుండా తనకి కావాల్సింది తిని మళ్ళీ ముందు గదిలోకి వెళ్ళిపోయేవాడు.  ఇంట్లో అత్యవసరమైన సరుకులు నెలకోసారి తెచ్చి పెట్టేవాడు.  అంతే.  అదే తల్లిలేని పిల్లల గురించి  తండ్రిగా ఆయన తీసుకున్న బాధ్యత.  ఈ లోపల ఇంట్లో సరుకులు వున్నా, అయిపోయినా, పిల్లలు ఏం తిన్నా, అసలు తినకపోయినా ఆయనకి పట్టలేదు.   ఆ పరిస్ధితుల్లో అంత చిన్న వయసులోనే ఆరిందాలయిపోయారు తనూ, తన చెల్లెళ్ళు.
చెల్లెళ్ళిద్దరూ ఇంకా చిన్నవాళ్ళు.  స్కూలు చదువుల్లోనే వున్నారు.  తనుకూడా పరిస్ధితులను గమనించి, టెన్త్ క్లాస్ అయ్యాక  పై చదువులనక, అన్నా తండ్రి చదివించడని తెలిసి, టైపు, షార్టుహేండ్ నేర్చుకుంది. అవి నేర్చుకుంటే ఉద్యోగం తొందరగా వస్తుందని కనుక్కుని మరీ చేర్పించాడు వాటిలో తన తండ్రి.  షార్టుహేండు  ప్రాక్టీస్ చెయ్యటానికి రూళ్ళ పేపర్లు తేవటానికి కూడా ఎంత తిట్టేవాడు.  అక్కడికీ పుస్తకాలు కొంటే ఖర్చు ఎక్కువవుతుందని రూళ్ళ పేపర్లు తెమ్మని వాటిని కట్ చేసి పుస్తకంలా కుట్టుకునేది.  షార్టుహేండ్ కి ఎంత ప్రాక్టీసు చేస్తే అంత మంచిదని మాష్టారు చెప్పేవారు.  ప్రాక్టీసు చెయ్యాలని తననుకున్నా కాయితాలు నాన్న తెచ్చేవారు కాదు.  అందుకే ఒకసారి రాసిన కాయితాలలో రాసింది చెరిపేసి, ఇంట్లో మళ్ళీ వాటిమీదే ప్రాక్టీసు చేసేది.
ఒకటా రెండా  ఎన్ని ఇబ్బందులు పెట్టాడు కన్నతండ్రి అయికూడా.  ఏ కొంచెం చికాకు వచ్చినా గొడ్డును బాదినట్లు బాదేవాడు తననీ, చెల్లెళ్ళనీ.  చెల్లెళ్ళని ఓదార్చటానికి తనుంది, తనని ఓదార్చటానికి…?  తండ్రంటే అమ్మ వున్నప్పుడు వున్న అభిమానం రాను రానూ తగ్గుతూ వచ్చింది.  అమ్మ వుండగా కూడా తండ్రలాగే వుండేవాడనీ, అమ్మే తమకా సంగతులేమీ తెలియకుండా సమర్ధించుకొచ్చిందనీ, జబ్బు చేస్తే మందుకూడా ఇప్పించకపోవటంవల్ల, అలాంటి భర్తతో భరించిన దిగుళ్ళవల్ల తమని తండ్రివున్న అనాధలను చేసి అమ్మ పై లోకాలకు వెళ్ళిపోయిందని తనకి ఊహ వచ్చిన కొద్దీ తెలియవచ్చింది.
అందుకే తనకి ఉద్యోగం వచ్చిందని తెలియగానే చాలా సంతోషం వేసింది.   ఇంకనుంచీ తనకీ నెలనెలా జీతం వస్తుంది.  తనూ, చెల్లెళ్ళూ మంచి బట్టలు కొనుక్కోవచ్చు. కావాల్సినవి తినచ్చు.  చెల్లెళ్ళు ఏం చదువుకుంటానంటే ఆ చదువు చెప్పించచ్చు.  అలా ఎన్నో ఊహలతో ఉక్కిరిబిక్కిరయింది తను.  ఆ ఊహలే అక్క చెల్లెళ్ళ ఊసులయి నెల గిర్రున తిరిగింది.
ఆ రోజు తనకి జీతం వచ్చే రోజు.  అక్క చెల్లెళ్ళు ముగ్గురూ ఎంతో మురిసిపోతున్నారు.  ముందు చెల్లెళ్ళకి మంచి స్వీట్ తెచ్చి పెట్టాలి.  ఒక పూట తను చేసిన పప్పో, కూరో, మజ్జిగ నీళ్ళు, రెండో పూట పచ్చడీ మజ్జిగ నీళ్ళు, అవీ తండ్రి మిగిల్చిన దానిలో సర్దుకు తినటం తప్పితే వేరే తిండి తెలియదు తమకు.  వివరాలు తమకి తెలియదుగానీ చుట్టాలెవరూ అమ్మ వున్నప్పుడు కూడా తమ ఇంటికి వచ్చేవాళ్ళుకాదు, తమని వాళ్ళిళ్ళకి పిలిచే వాళ్ళుకాదు.   పక్కింటావిడ పిల్లలవస్త పడుతున్నారని జాలిపడి ఎప్పుడన్నా చాటుగా ఏమైనా తినే పదార్ధాలిచ్చినా, ఎలా కనిబెట్టేవాడో, డేగలాగా వచ్చి, పిల్లలకుందా లేదా అని కూడా చూడకుండా తనక్కావాల్సింది తను తిని వెళ్ళేవాడు.  పెద్దవాళ్ళకే అంత తిండియావ వుంటే చిన్న పిల్లలకి వుండదా.  కానీ తమ తండ్రికోసం, తాము బతకటంకోసం ఎన్నో త్యాగాలు చేశారు తమ అక్క చెల్లెళ్ళు.
ముందు గదిలో ఎప్పుడూ తండ్రి, ఆయన స్నేహితులు వుంటారు గనుక స్కూలుకి వెళ్ళేటప్పుడు, వచ్చేటప్పుడే తాము వీధి ముఖం చూసేది.  పిల్లల్ని తల్లి దండ్రులు స్కూలు దగ్గర దింపుతున్నప్పుడు, వాళ్ళ గురించి టీచర్లతో మాట్లాడుతున్నప్పుడు, వాళ్ళని బుజ్జగిస్తున్నప్పుడు, వాళ్ళకి కావాల్సినవి కొని పెడుతున్నప్పుడు ఇలా ఎన్నోసార్లు తనూ, చెల్లెళ్ళూకూడా లేని తల్లినీ వున్న తండ్రినీ తల్చుకుని బాధ పడేవాళ్ళు.  అప్పటినుంచీ తనలో పెరిగిన ఆలోచన ఒక్కటే.  ఎలాగైనా తను బాగా చదివి, మంచి ఉద్యోగం చేసి, కనీసం చెల్లెళ్ళ విషయంలోనైనా వాళ్ళ కోర్కెలు తీర్చాలని.
అందుకే ఈ జీతంతో చెయ్యాల్సినవి ఎన్నో వున్నాయి.  కొండంత ఆశతో జీతం తీసుకుంది.  దోవలో చెల్లెళ్ళకి స్వీటు తీసుకుని ఇంటికొచ్చింది. తను రావటం చూడగానే ముందు గదిలోంచి తండ్రి లోపలకొచ్చాడు.
‘జీతమేది?’  చెయ్యిజాపుతూ అడిగాడు.  తనిది ఊహించలేదు.  తన జీతం నాన్న అడిగి తీసుకుంటాడనే ఆలోచనే తనకి రాలేదు.  ఎంత పొరపాటయింది.
‘నాన్నా, చెల్లెళ్ళకి బట్టలు కొనాలి.  చిరిగిన వాటితోనే స్కూలుకెళ్తున్నారు.  నేనూ రెండు చీరెలు కొనుక్కోవాలి.  రోజూ ఆఫీసుకెళ్ళాలికదా’…నసుగుతూనే చెప్పింది.
‘ఎప్పుడూ వుండే గోలలే ఇవి.  ఏం కొత్త చీరెల్లేకపోతే ఆఫీసుకెళ్ళలేవా?  ఇన్నాళ్ళూ మిమ్మల్నందర్నీ మేపటానికెంతయిందో తెలుసా?’  అరుస్తూ తన భుజాన వున్న హేండ్ బాగ్ ని లాక్కుని పరాపరా జిప్పులు తీసి డబ్బులు తీసుకుని వెళ్ళబోయాడు.  అడ్డుపడ్డ తననీ, చెల్లెళ్ళనీ ఇష్టం వచ్చినట్లు కొట్టాడు.  ఎంతో ఆశగా ఎదురు చూసిన రోజున తాము ముగ్గురూ బాగా దెబ్బలు తిని ఏడుస్తూ పడుకున్నారు.  తండ్రి మాత్రం వంట చెయ్యలేదని చూసి, తను తెచ్చిన స్వీట్ తిని పడుకున్నాడు.  ఎలా తినబుధ్ధేసిందో!?
మర్నాడు ఈ దిగులుతోనే ఆఫీసుకి వెళ్ళింది.  కొలీగ్ స్నేహ కనిబెట్టింది తన ఉదాసీనతని.  నెమ్మదిగా లంచ్ టైమ్ లో మాట కలిపింది.  స్నేహలోని స్నేహశీలతకు తన మనసుకరిగి నీరై, కడుపు చించుకుని కాళ్ళమీద పడింది. అప్పటి దాకా ఎవరికీ చెప్పుకోని గుండెల్లో ఘోష కట్టలు తెగి ప్రవహించింది.  అంతా విన్న స్నేహ ఆశ్చర్యపోయింది.  ఆమెకి తండ్రి అంటే పిల్లల బాధ్యత తీసుకునేవాడు అనే తెలుసు.  ఇలాంటి తండ్రులుంటారని ఇప్పుడే విన్నది.  ముందు నమ్మలేకపోయింది.  కానీ వనజని చూస్తే నమ్మక తప్పలేదు.  ఏం చెప్పాలో తోచలేదు.  బయటవాళ్ళేదో చేస్తున్నారంటే చెంప పగలగొట్టు అని ఆవేశంతోనో, ఇంట్లోవాళ్ళకి చెప్పు అని ఆలోచనతోనో చెప్పేది.  కానీ కంచే చేను మేస్తే!!?
గుండెలో భారం దించుకుని తేలికపడిన మనసుతో తను, ఆలోచనల భారంతో స్నేహ, మౌనంగా వున్న సమయంలో వెంకట్, ఇంకొక కొలీగ్ వాళ్ళ దగ్గరకొచ్చాడు.  అతడు మంచివాడనే అభిప్రాయం వాళ్ళకేగాక ఆఫీసులో అందరికీ వుండటంవల్లా, వాళ్ళు వున్న పరిస్ధితులవల్లా వెంకట్ తన విషయం కల్పించుకుని మాట్లాడుతున్నా మౌనంగా వుండిపోయారు.
వెంకట్ తననడిగాడు. ‘ మీరు మీ చెల్లెళ్ళ జీవితాలు చక్కదిద్దాలనుకున్నారు కదా?’
కొత్త మనిషి తమ విషయాల్లో కల్పించుకుంటున్నాడనే భావం కూడా రాలేదు మనసులోకెందుకో.
‘అవునండీ’
‘అయితే ఒక పని చెయ్యండి.  మీ నాన్నగారి దగ్గరనుంచి విడిగా వచ్చెయ్యండి మీ చెల్లెళ్ళతో.  అప్పుడు మీ జీతంతో వాళ్ళ బాగోగులు చూడచ్చు.’
ఆ సలహా స్నేహకు, తనకూకూడా నచ్చింది.  అక్కడే వుంటే తమ బతుకులు అలాగే వుంటాయి.  చెల్లెళ్ళుకూడా ఏవో చిన్న చిన్న ఉద్యోగాలు చూసుకుని, జీతం తండ్రికిస్తూ తాము ఎన్నేళ్ళయినా అవస్తలు పడుతూండాలి.  అందుకనే వెంకట్ చెప్పిన ఆలోచన బాగుందనిపించింది.  కానీ ఇల్లు దొరకాలి.  పైగా ముగ్గురు ఆడపిల్లలు, అందులో తండ్రి ఏ సమయంలో వచ్చి గోల చేస్తాడో తెలియదు, అలాంటివారికి ఇల్లు ఎవరిస్తారనే తన అనుమానాన్నికూడా వెంకటే పోగొట్టాడు.
‘మీరు ప్రస్తుతం బయట ఇల్లు తీసుకోవటం అంత మంచిది కాదు.  మీరున్న పరిస్ధితుల్లో మీ నాన్నగారేమన్నా గోల చేస్తే ఇంటిగలవాళ్ళతో ఇబ్బంది అవ్వచ్చు.  అందుకని మీకు మా అక్కయ్యగారింట్లో ఒక గది ఇప్పిస్తాను.  మా బావగారు పోలీసు ఇన్స్పెక్టర్.   వాళ్ళు చాలా మంచి వాళ్ళు.  మీకు అండగా వుంటారు.  మీరు ధైర్యంగా వుండి అవసరమైనప్పుడు వాళ్ళ సహాయం తీసుకోండి మొహమాటపడకుండా.’
మర్నాడే నాన్నతో పోట్లాడి కట్టు బట్టలతో ఇంటి బయటకి వచ్చేశారు అక్కచెల్లెళ్ళు ముగ్గురూ.  తండ్రి మరి ఏమీ తీసుకు వెళ్ళనివ్వలేదు..కనీసం బట్టలుకూడా.  వెంకట్ అక్క సుధ, బావ మనోహర్ చాలా సహాయం చేశారు.  వాళ్ళ ఇంట్లోంచి వంట సామాగ్రి, స్టౌ, పప్పులు ఉప్పు, బియ్యంతో సహా అన్నీ రూమ్ లో రెడీగా వున్నాయి వీళ్ళు వెళ్ళేసరికి.  కళ్ళనీళ్ళు పెట్టుకున్నారు అక్క చెల్లెళ్ళు మీ ఋణం ఎలా తీర్చుకోగలమంటూ.  మీరు మీ జీవితాల్లో బాగా అభివృధ్ధిలోకి రండి.  అప్పుడు మా ఋణం తీర్చేసినట్లే అన్నారు వారు.
అన్నట్లే వెంకట్, వాళ్ళ అక్క, బావ తమకి చాలా సహాయం చేశారు.  జీతాల రోజున వచ్చే తండ్రితో పోట్లాడి  బయటకి పంపించేవాళ్ళు.  తమని మాయ చేసి తెచ్చారని పోలీసు కంప్లైంట్ ఇస్తానన్న తండ్రిని మనోహర్ హడలుకొట్టాడు.  ‘మీ ఇద్దరు కూతుళ్ళు మేజర్లయ్యారు.  వాళ్ళ కంప్లైంటుతో మిమ్మల్ని జైల్లో పెట్టించానంటే మళ్ళీ బయటకి రాలేరు.  ఇప్పటిదాకా తండ్రిగా వాళ్ళ సంగతి మీకు వీలయినంత చూశారు.  ఇప్పుడు వాళ్ళ భారం మీకు తగ్గింది గనుక మీరు హాయిగా వుండండి’  అని కొంత నచ్చచెప్పి, కొంత భయపెట్టి ఇంటి ఛాయలకు రాకుండా చేశారు.
రాను రానూ వెంకట్ కీ తనకీ మధ్య స్నేహం పెరిగి ప్రేమగా మారింది.  చెల్లెళ్ళకోసం పెళ్ళే మానేద్దామనుకున్న తనకు వాళ్ళు నచ్చ చెప్పారు.
‘మీ చెల్లెళ్ళు అక్కా వాళ్ళింట్లోనే వుండచ్చు, వాళ్ళ కాళ్ళమీద వాళ్ళు నిలబడేదాకా నీ జీతం వాళ్ళకే ఇచ్చెయ్యి’ అన్నారు.
ఇన్ని చెప్పినా తన మనసులో వున్న శంక బయట పెట్టింది వద్దనుకుంటూనే.  ‘పిల్లలు పుడితే వాళ్ళకి తండ్రిగా అన్ని బాధ్యతలూ తీసుకుంటారా?  వాళ్ళకి తండ్రి ప్రేమకి లోటు రాకుండా చూసుకుంటారా?’  అని.  మన పిల్లలకే కాదు, నీ చెల్లెళ్ళని కూడా నేను నా పిల్లలుగా చూసుకుంటానన్నాడు వెంకట్.  అన్నట్లే అన్ని బాధ్యతలూ తీసుకున్నాడు.  చెల్లెళ్ళు బాగా సెటిల్ అయ్యారు.  మంచి సంబంధాలు చూసి పెళ్ళిళ్ళూ చేశారు. నాలుగేళ్ళ క్రితం తండ్రి కాలం చేశాడు.  చివరి సమయంలో ఆయనకే లోటూ లేకుండా దగ్గరుండి చూసుకున్నారు తనూ, చెల్లెళ్ళూ.  ఎంతయినా తమకి జన్మ ఇచ్చిన తండ్రి.  ఆయనలో మాత్రం చివరిదాకా పశ్చాత్తాపంగానీ, తమ మీద ప్రేమగానీ పెద్దగా కనబడలేదు.  ఎవరికోసం చేస్తారన్నట్లే ప్రవర్తించాడు.  అందుకే తమ బాధ్యతని నెరవేర్చామన్న తృప్తి తప్పితే తండ్రి పోయాడనే బాధ లేదు.  ప్రస్తుతం జీవితం ఏ ఒడిదుడుకులూ లేకుండా హాయిగా గడుస్తోంది.
పని మనిషి మణెమ్మ పిలుపుకి గతస్మృతుల్లోంచి బయటకొచ్చి వాకిలి తలుపు తీసింది.  వస్తూనే హాల్లో చతికిలబడుతూ ‘అమ్మగారూ ఇది విన్నారా?’ అంటూ మొదలు పెట్టింది మణెమ్మ.  ఎప్పుడన్నా మణెమ్మకి కబుర్లు చెప్పాలనిపిస్తే అలాగే చతికిలబడుతుంది వస్తూనే.  లేకపోతే తనని నానా హడావిడీ పెట్టేసి పని చేసుకెళ్ళిపోతుంది.
తనూ సోఫాలో కూర్చుంది మణెమ్మ ఏం చెబుతుందోనని. ‘ అమ్మా కలికాలమంటే ఇదే గామోసునమ్మా.  ఎంత పోయేగాలమయితే మాత్తరం ఇట్టా ఎవురన్నా చేత్తారా?’
‘ఏమిటి మణెమ్మా ఏం జరిగిందో చెప్పకుండా అట్లా అడిగితే నేనేం చెప్పేది?’
‘అదేనమ్మా ఎదురింటి గోపాలరావు లేడూ.  పేద్ద పాపాలరావు.  ఆడి సంగతేనమ్మా’
‘ఏమయింది ఆయనకి?  ఆయనసలు ఎక్కువ కనబడను కూడా కనబడడు కదా.’
‘ఆయనేటి ఆయన!?  అట్టాంటి దగుల్బాజీ ఎదవలకి మర్యాదకూడానా?  నిలబెట్టి తగలెట్టేయాల.  చేసే నిర్వాకానికి బయట తలెత్తుకెట్టా తిరుగుతాడులే.. అందుకే కనబడడు’  రుస రుసలాడింది మణెమ్మ.
‘ఇంతకీ ఏమైంది మణెమ్మా?’
‘ఆ ఎదవ కన్న కూతురుతోనే సంసారం చేత్తన్నాడంట’
‘ఛీఛీ అవేం మాటలు మణెమ్మా..కాస్త ఆలోచించి మాట్లాడద్దూ.  ఎవరో ఏదో అన్నారని నువ్వట్లాగే మోసుకొచ్చేయటమేనా?’
‘ఇట్టాంటి ఇషయాలు ఊకే పెచారం చెయ్యటానికి నేనేం ఆడికి మల్లే దగుల్బాజీని కాదమ్మా.  నిన్న ఆడు ఆ అమ్మాయిని కడుపు తీయించటానికి నాకు తెలిసినావిడ ..  అదే పద్దమ్మ అని చెబతానే, దాని దగ్గరకే తీసుకెళ్ళాడు.  ఇదొరుకు కూడా నాలుగు సార్లు ఇట్టాగే తీయించాడుట’.  ఒక్క క్షణం ఆగి మళ్ళీ మొదలుపెట్టింది.
‘పద్దమ్మేమన్నా సదువుకున్నాదా ఏమన్నానా?  ఏదో దానికి తెలిసిన పసరు మందులేత్తది.  అక్కడికీ చెప్పిందట..ఇన్ని సార్లు ఆ మందులాడితే పెద్ద పేనానికే ముప్పని..మాట్టాడలేదంట ఆ పెద్ద మడిసి.  ఆ పిల్లేమో మొదట్టో ఏడిసేదట ఇప్పుడేమో ఏడవటానికికూడా ఓపిక లేనట్టు కళ్ళల్లో పేనాలు పెట్టుకునుందట.  మా పద్దమ్మని సచ్చిపోటానికేదైనా మందెయ్యమందంట.  అసలా అమ్మాయి ఈ మాటు బతుకుతుందో లేదో కూడా అనుమానమేనని జెప్పింది మా పద్దమ్మ’.
తన భయం నిజమైనందుకు బాధ పడింది వనజ.  మీడియా వల్ల కూడా ఇట్లాంటివాటికి ప్రచారం ఎక్కువై ఒకళ్ళని చూసి ఇంకొకళ్ళు నేర్చుకుంటున్నారేమో.  అట్లాంటివాళ్ళని వూరికే వదలకూడదు. కఠినాతి కఠినమైన శిక్ష విధించి, వాడు చేసిన పాపం కన్నా ఆ శిక్షని ఇంకా ఎక్కువ ప్రచారం చెయ్యాలి..మిగతా వాళ్ళు అలాంటి ఆలోచనకే భయపడేటట్లు.   పాపం! ఆ అమ్మాయెంత నరకం అనుభవించిందో ఇప్పటిదాకా.  వింటుంటేనే కంపరంగా వుంది.  ఏమైనా సరే ఆ అమ్మాయినా నరకంనుంచి తప్పించాలి.
తండ్రితో తమనుభవించిందే నరకం అనుకుంటే ఆ అమ్మాయి అనుభవించే బాధకి నరకమనే పేరుకూడా సరిపోదు.  అసలిలాంటి బాధ్యతలు లేనివాళ్ళు మనుషులుగా బతకటానికికూడా అనర్హులు.  ధృఢ నిశ్చయంతో ఫోన్ తీసుకుంది మనోహర్ కి ఫోన్ చెయ్యటానికి.  తమ అక్క చెల్లెళ్ళ జీవితాలు తీర్చి దిద్దిన వాళ్ళు, పైగా ఇప్పుడు పోలీసు డిపార్టుమెంటులో మంచి పొజిషన్ లో వున్నవాడు, అన్నింటికన్నా మించి అన్యాయాన్ని సహించనివాడు, తప్పకుండా సహాయం చేస్తాడు అనే నమ్మకంతో.  మణెమ్మ చెప్పింది నిజమే అయితే,   ఏమైనా సరే ఎదురుకుండా పాపాలరావుకి శిక్ష పడేటట్లు చెయ్యాలి.    మనోహర్ తో మాట్లాడాక, తనతోబాటు మణెమ్మ కూడా  కంప్లైంటు ఇస్తే ఆ అమ్మాయిని తప్పకుండా రక్షించవచ్చని మణెమ్మకి వివరించటం మొదలు పెట్టింది వనజ. అన్యాయం ఎక్కడున్నా ఎదుర్కోవాల్సిందే మరి.
**********
విశ్లేషణ:
“ఏం బంధాలివి?”—-పి.యస్.యమ్.లక్ష్మి
సృష్టిలో కొన్ని జంతువులు తమపిల్లల్ని తామే చంపుకుంటాయి. ముఖ్యంగా గండుపిల్లులు.. అందుకే పిల్లి తనపిల్లల్ని ఏడిళ్లు తిప్పుతుందంటారు. ఆ విధంగా చెయ్యడం.. తండ్రి పిల్లి నుంచి తన పాపాయిలని రక్షించుకోడానికే. (ఒక తండ్రి పిల్లి తన కూనల్ని మెడదగ్గర కొరికి చంపెయ్యడం.. తరువాత ఆ తల్లి పిల్లి పడిన హృదయ విదారకమైన వేదన, పిల్లలకోసం వెతుక్కోడం.. నేను స్వయంగా చూశాను).
అదే మృగతృష్ణ కొందరు మనుషుల్లో కూడా ఉంటుంది. మృగం నుండే కదా మనిషి ఉద్భవించింది మరీ! తండ్రీ కూతుళ్ల బంధం ఎంత అపురూపమయిందో మృగం వంటి మనుషుల్లో అంతే నికృష్టమయింది కూడా. స్వార్ధంతో తన సుఖం కోసం, సున్నితంగా ఆప్యాయంగా చూసుకోవలసిన తమ ముద్దు పాపల్ని అష్టకష్టాల పాల్జేసిన తండ్రులు కనిపిస్తూనే ఉంటారు. అటువంటి గండు పిల్లిలాంటి తండ్రినుంచి తననీ, చెల్లెళ్లనీ కాపాడుకున్న ఒక ధీరోదాత్త ‘వనజ’. తల్లి లేని పిల్లల్ని కంటికి రెప్పలా కాపాడుకోవలసిన తండ్రి పదేళ్ల పసిపిల్ల చేత అడ్డమైన చాకిరీ చేయిస్తూ, వారి తిండి కూడా తను తినేస్తూ ఏమైనా అడుగుతే గొడ్డును బాదినట్టు బాదుతూ ఉంటాడు. కష్టపడి ఉద్యోగం సంపాదించుకుని చెల్లెళ్లని చూసుకుందామనుకున్న వనజ ఆశల్ని నిర్దాక్షిణ్యంగా దునిమేస్తాడు.. కూతురి జీతం అంతా పట్టుకుపోయి, పేకాటలో తగలేస్తూ.
చివరికి తన సహోద్యోగుల సహాయంతో ఇంటినుంచి బైటికెళ్లిపోయి, చెల్లెళ్లని కూడా పైకి తీసుకొస్తుంది వనజ. అక్కా, బావల సహాయంతో తమని ఆదుకున్న మంచి వ్యక్తి వెంకట్ ని వివాహం చేసుకుని, పిల్లా పాపలతో జీవితాన్ని చక్కదిద్దుకుంటుంది.
తన బాధ వేదన అంతా మనసుపొరల్లోకి, వెళ్లిన కొన్నేళ్లకి, తన తండ్రే నయం అనిపించే ఎదురింటి మానవ మృగాన్ని చూసి, ఆ తండ్రి అనబడే నరరూప రాక్షసుడి గురించి విని నిర్ఘాంత పోయిన వనజ, తనకెందుకులే అని ఊరుకోకుండా.. ఒక మానవతా వాదిలా ప్రవర్తించాలనుకుని ఒక నిర్ణయానికి వస్తుంది.
శ్రీమహాలక్ష్మిగారు చాలా సంవత్సరాలుగా రచనా వ్యసంగంలో ఉన్నారు. వివిధపత్రికలలో వారి కథలు వచ్చాయి, వస్తున్నాయి. బ్లాగుని కూడా నిర్వహిస్తున్నారు. తన రాత ఇంతే అని కృంగి పోకూడదనీ.. తండ్రయినాసరే పేగు బధాన్ని తెంచుకుని బైట పడవలసిందేననీ సందేశమిచ్చారీ కథలో.
 
రచన: ఆర్.దమయంతి.
బారెడు పొద్దెక్కిపోతున్నా, జగన్నాధానికి పక్కమీంచి  లేవబుధ్ధి కావడం లేదు. నీరసంతో అలానే పడుకుని, సీలింగ్ కేసి  నిస్త్రాణంగా చూస్తున్నాడు.
గడియారంలో పెద్ద ముల్లులా గతంలోకి, చిన్నముల్లులా వాస్తవంలోకి వెళ్లొస్తూ.. కదలని బొమ్మలా,  మంచం మీద అలా పడుకునే వున్నాడు.
ఈ అవస్థ ఇప్పటిది కాదు. భార్య పోయిన ఆర్నెల్నించీ  ఆయనది ఇదే కథ.  ఆకలేస్తుంది. తినబుధ్ధి కాదు. నిద్రొచ్చినట్టుంటుంది. కానీ, కళ్ళు మూతపడవు.
భార్య వెళ్లిపోవడం కంటే ఈ ఒంటరితనం ఆయన్ని తెగ పీక్కుతినేస్తోంది. వొంట్లో శక్తినంతా హరించేస్తోంది.
అందుకే అంటారు పెద్దలు. మొగుడు పోయిన ఆడది ఎట్టాగైనా  బ్రతుకుని నెట్టేయగలదు  కానీ, పెళ్ళాం పోయిన మగాడు మాత్రం ఆడ తోడు లేకుండా చస్తే బ్రతకలేడని!
‘పొనీ, నా దగ్గరకొచ్చి వుండ రాదా నాన్నా?’ – ఎన్నిసార్లు బ్రతిమాలిందో కూతురు రమ్య.
కూతురు తనదే అయినా, అల్లుడు తనవాడెలా అవుతాడు? అతనెంత మంచి వాడే అయినా, అల్లుడింట్లో వుండటం భావ్యంగా వుండదు మనసుకి.
అక్కడకీ, రమ్య బలవంతం చేస్తే, పది రోజులకని వెళ్ళి, నాల్గో రోజుకే ఇంటికొచ్చిపడ్డాడు.   వుండబుధ్ధి కాక!
కష్టమో నష్టమో..తనిల్లే తనకు బావుంటుందనుకుంటూ.
***
కూతురు, మూడు పొద్దులా ఫోన్ చేసి కనుక్కుంటూ వుంటుంది. ‘ఎలా వున్నావు నాన్నా, ఏం చేస్తున్నావు నాన్నా, ఏం తిన్నావు నాన్నా, నీరసంగా వున్నావేమిటీ నాన్నా? ఆరోగ్యం ఎలా వుంది? డాక్టర్ దగ్గరికి తీసుకెళ్ళనా? అంటూ,  బాధపడుతుంది.   తను బాగానే వున్నానన్నా, వినదు. ‘నీ కోసం ఏం చేయగలను నాన్నా? అంటూ కన్నీరౌతుంది. ఆ తండ్రి హృదయం  కరిగిపోయేలా..
మొన్నోసారి, ఇలానే  ఫోన్ చేసి చెప్పింది. ‘ నాన్నా నీ కష్టాలన్నీ తీరిపోయే ఒక ఉపాయం ఆలోచించా’ నంటూ.
‘ఏమిట్రా, పిచ్చి తల్లీ?” అని అడిగాడాయన.
“ఊహు. నేను చెప్పను. నీకదొక సర్ ప్రయిజ్  గిఫ్ట్.” అంది వూరిస్తూ.
“ఈ వయసులో, ఈ పరిస్థితుల్లో  తనకి సర్ ప్రయిజ్ గిఫ్టా? ఏం చేసుకుంటాడు- గిఫ్ట్ ని?  గడియ జరగటమే కష్టంగా  వుంటెనూ?’  విరక్తిగా అనుకున్నాడే కానీ, పైకి మాత్రం ఏమీ అన్లేకపోయాడు. కూతురు మనసు నొచ్చుకుంటుందని.
జరిగింది గుర్తొచ్చి, గాఢంగా నిట్టూర్చాడు. ‘లేవాలి. పక్కమీంచి లేచి, కుక్కర్ లో కాసిన్ని బియ్యం పోసి స్టవ్ మీద పడేస్తే ఇవాళ్టికి  పనైపోతుంది.  స్నానం చేసి, ఇంత అన్నం నోట్లో పడేసుకుంటే, మందు బిళ్లలు వరసగా మింగేయొచ్చు..’ అనుకున్నాడు విసుగ్గా.
గత నాలుగు గంటల్నించీ ఇలా అనుకుంటూనే వున్నాడు. పడుకునే వున్నాడు. అంతే కానీ, బెడ్ మీంచి ఒక్క అంగుళం  కూడా కదలడం లేదు శరీరం. నీరసంగా, మళ్ళీ కళ్ళు మూసుకున్నాడు.
ఇంతలో డోర్ బెల్ మోగడంతో,  ఆ మోతకి చిన్నగా వులిక్కిపడ్డాడు.
ఎవరొస్తారు  తనింటికి? పాలవాడు, పేపర్ వాడు, పనిమనిషి వచ్చేసెళ్ళిపోయారు. ఇంకెవరొస్తారు?
ఆయన లేవబోయి ఆగాడు. ఆగిన బెల్ మళ్ళీ మోగితే వెళ్ళొచ్చులే అంతగా అయితే అని.
కొన్ని సెకన్ల విరామం తర్వాత మళ్ళీ మోగింది.
తప్పదన్నట్టు, లేచి, తూలుకుంటూ వెళ్ళి, తలుపు తీసాడు.
ఎదురుగా నవ్వుతూ ఒక స్త్రీ నిలబడుంది. ఆమె చేతిలో చిన్న సంచీ వుంది.
ముఫై దాటొచ్చు.  పసిమి మేని చాయ లో, పాత షిఫాన్ చీరలో అయినా మనిషి అందంగా వుంది.  అమాయకత్వమే ఆభరణం కావడం మూలానా కావొచ్చు,  మరింత ఆకర్షణీయంగా కనిపిస్తోంది.
“ఎవరు?” అడిగాడు అర్ధం కానివాడిలా.
“నమస్తే సార్. నా పేరు లీల. నన్ను మీ కాడే  వుండి,  మిమ్మల్ని జాగ్రత్త గా చూసుకోమని రమ్యమ్మగారు పనిలోకి పంపారు సార్..” అంది నవ్వుతూ.
‘ రమ్య పంపిందా? నా కోసం? చెప్పలేదేమిటీ మరి తనకి? ఓ! నాకొక గిఫ్ట్ పంపుతానంది ..ఈమెనేనా?’ ఆశ్చర్యపోయాడాయన. నిజం గా సర్ప్రయిజ్ గిఫ్టే సుమా! అంత బాధలోనూ కూతురికి తనపై గల  తపనకి ఆయనకు చెప్పలేనంత ఆనందమేసింది.
ఈయన,  ఏ మాటా చెప్పేలోపే, లీల లోపలకొచ్చేయడం జరిగిపోయింది. అయనలా చూస్తుండగానే, లోపల కెళ్ళి, బాగ్ ని ఒక మూల పెట్టి, టిఫిన్, కాఫీ తీసుకున్నారా  సార్? అని అడిగింది.
లేదన్నట్టు తలూపాడు.
అయ్యో, ఇంకా కాలేదా? ఇంకా నయం! అమ్మ గారు చెప్పారు. మీకు ఆరింటికల్లా  కాఫీ, ఎనిమిదింటికల్లా టిఫిన్ రెడీ చెసివ్వాలని. వుండండి. ఇప్పుడే ఐదు నిమిషాల్లో ఉప్మా చేసి పెడతా” అంటూ లోపలకెళ్ళిపోయింది.
అక్కడే సోఫాలో కూలబడిపోయిన ఆయనకి,  వంటింటి తలుపు తీసిన చప్పుడు, ఆ వెనకే పంపు  తిప్పిన నీళ్ళ శబ్దం, ఆ వెనకే  స్టవ్ వెలిగిస్తున్న సూచనగా లైటర్  టిక్ మనడం.. మరో రెండు నిముషాల్లో గుమ్మెత్తే ఉప్మా పోపు ఘుమాయించడం జరిగిపోయాయి.
ప్రాణం లేచొచ్చి, ఎప్పుడెప్పుడు ఉప్మా తిందామా  అని కొట్టుకుపోయింది మనసు.
మరో ఐదు నిముషాల్లో ప్లేట్ లో ఉప్మా, చూడగానే ఆవురావురుమంటూ తినేశాడు. వెంటనే, తెచ్చిచ్చిన చిక్కటి ఫిల్టర్ కాఫీ తాగేసాడు. ప్రాణం ఎంత హాయిగా వుందో ? కుర్చీలో వెనక్కి ఆనుకుంటూ కళ్ళు మూసుకున్నాడు.
వంటింట్లోంచి వినిపించే  చప్పుళ్ళు, కుక్కర్ విజిల్,  కూరలు తరుగుతున్న చప్పుడు, మిక్సీ గిరగిరలు ..వింటుంటే మరచిపోయిన మధుర సంగీతమేదో మళ్ళీ చెవులకి సోకుతున్నట్టు గా వుంది. చీకటి తలపుల గది తలుపునెవరో తెరచినట్టుంది.
వెళ్ళి పోయిందనుకున్న భార్య,  వూరెళ్ళి తిరిగొచ్చిన భావం కలిగింది గుప్పున. అదే భావం అలా అలా ఆయన గుండెలో పెరిగి పెరిగి..ఒక విపరీతానికి దారి తీస్తుందన్న సంగతి ఆయనకప్పుడు తెలీలేదు.
ఆ మధ్యాహ్నం  స్నానం చేసి డైనింగ్ టేబుల్ ముందు కూర్చున్నాడు.
అప్పటికే టేబుల్ క్లీన్ చేసి, అన్నం పళ్ళెం, మంచి నీళ్ళ గ్లాసుతో బాటు, వండిన పదార్ధాల్ని డిషుల్లో  అమర్చి పెట్టింది లీల.
ఫ్రిజ్ లోంచి చల్లటి వాటర్ బాటిల్ తీసుకొచ్చి వుంచుతూ, చక చకా పళ్ళెం లోకి అన్నీ వడ్డించి, పక్కనే వొద్దిగ్గా నిలబడింది. వొద్దు వొద్దంటున్నా, మారు వడ్డనలతో మరి కాస్త ఎక్కువగా తినిపించేసింది.
రోజూ పచ్చడి మెతుకులతో మాడిన పేగు, –  పప్పూ, కూర, రోటిపచ్చడి, చారు, అన్నం తగలగానే, విందు భోజనం చేసినట్టైంది ఆ జీవికి.
భుక్తాయసం తో కళ్ళు సోలిపోతుంటే అలా వెళ్ళి మంచం మీద నడుం వాల్చాడో లేదో..తన్నుకుంటూ వచ్చేసింది నిద్ర. గుర్రు పెట్టుకుంటూ మరీ!
సాయంత్రం నాలుగు దాటుతుంటే మెలకువొచ్చేసింది. ముక్కు పుటాలకు మంచి నూనె వంటకం వాసన తగలడంతో.
ముందుగా, అది తనింట్లోంచి కాదనుకున్నాడు. ఆ తర్వాత మత్తు పోయాక, గుర్తొచ్చింది. కూతురు పంపిన గిఫ్ట్ మనిషి గురించీ, మధ్యాన్నం తను తిన్న కమ్మటి వంటకం గురించీను.
ఆయన హాల్లోకొచ్చేసరికల్లా పచ్చి మిరపకాయ బజ్జీల ప్లేట్ తో నవ్వుతూ ఎదురొచ్చింది  లీల.
“హమ్మ. నాకెంత ఇష్టమో, ఇవంటే! పట్రా, పట్రా..” తొందర పెట్టాడామెని.  ఆమె నవ్వుతూ చేతికందించింది. ఆయన మారు మాట్లాడకుండా, అర డజను బజ్జీలు ఏక ధాటిగా లాగించేసాడు. చల్లటి నీళ్ళ గ్లాసెత్తుకుని, గడగడా తాగేసాడు. ఐదు నిమిషాలు కాగానే…గుమ్మెత్తే ఇలాచీ సువాసన్లతో కమ్మటి టీ కప్ అందుకున్నాడు ఆశగా. ఒక్కో గుటకకి ఒక్కో కొత్త రుచి తేలుతుంటే..’ఆహా! అనుకుంటూ,  టీ ని అనుభూతించి, ఆఖరి చుక్కతో సహా నాలుక మీద గుమ్మరించుకుని, కప్ కిందపెట్టి తృప్తి గా త్రేనుస్తుంటే, అప్పుడు మోగింది  ఫోన్.
రమ్య నించి ఫోన్. ఆయన సంతోషం గా ఫోన్ లిఫ్ట్ చేసి, “తల్లులూ..” అని పిలిచాడు ప్రేమగా.
తండ్రి గొంతులోంచి ప్రేమ పూరితమైన ఆ పిలుపు వినగానే రమ్యకి చెప్పలేనంత సంతోషమేసింది.
“నాన్నా నా గిఫ్ట్ ఎలా వుంది?” అడిగింది నవ్వుతూ.
“నీ ప్రేమలా వుందిరా నానా!  ఎంత మంచి అమ్మాయిని పంపావురా తల్లీ.”
“అవును నాన్నా. లీల మంచి అమ్మాయి. నాన్నా!..నీకు అమ్మను తెచ్చివ్వలేను కానీ, అమ్మ లా  చూసుకునే లీలని మాత్రం నీ కిచ్చాను నాన్నా!!  నీకేలొటూ రాకుండా చూసుకుంటుంది.” అంది భరోసానిస్తూ.
ఆయన మనసు పొంగిపోయింది, కూతురి మాటలకి.
****
ఆ రోజునించి జగన్నాధానికి  రోజులెలా గడచిపోతున్నాయో తెలీడం లేదు.
పూటకో వెరైటీ వంట చేసిపెడుతోంది లీల. ఆయనకి కావల్సినవన్నీ క్షణాల్లో అమర్చి పెడుతుంది. ఆయనకి జలుబు చేసినా, చిన్న దగ్గు దగ్గినా విలవిలాడుతుంది. రోజూ వేసుకోవాల్సిన టాబ్లెట్స్ అన్నీ ఆమే స్వయంగా  దగ్గరుండి మరీ వేస్తుంది.
ఇక ఆయన వేసుకునే బట్టల్ని మల్లెపూవులా ఉతికి, ఇస్త్రీ చేయించి,  ఎప్పటికప్పుడు అల్మరాలో సర్దుతుంది.
బెడ్ ఎంత నీట్ గా పరుస్తుందంటే, ఆ మంచం చూడగానే ఎప్పుడెప్పుడెళ్ళి దానిమీద వాల్దామా అన్నంత టెంప్టింగ్ గా వుంటుంది.
లీల వచ్చాక ఇల్లూ వాకిలీ శుభ్రపడింది. పాలరాతి గచ్చు, మెరుస్తూ కనిపిస్తోంది. బూజులన్నీ పోయి, గోడలు రంగు తేలి కొత్త కళలతో కళకళలాడ్తున్నాయి. కిటికీల  పక్కన నైట్ క్వీన్, పారిజాతమూ లోపలకి తొంగి చూస్తూ నవ్వుతున్నాయి. గాలికి పరదాలు సన్నగా వూగుతూ గుప్పిళ్ల కొద్దీపరిమళాలు  గుమ్మరించి పోతున్నాయి.
ఈజీ చెయిర్లో కూర్చున్న జగన్నాధానికి ఈ మార్పు మధురోహల్ని కలిగిస్తున్నాయి.
లీల పక్కనించి వెళ్తున్నా, తన వెనకే నించున్నా, కొసరి కొసరి వడ్డిస్తున్నా,  మాట్లాడుతూ మాట్లాడుతూ తన చొక్కా మీద మరకని తుడుస్తున్నా, కింద పడిన కారు తాళాలని వొంగి తీసి చేతికందిస్తున్నా…వొళ్ళు జిల్, జిల్లు మంటోంది.
నిజం చెప్పాలంటే మగాడికి ఒక  ఆకలి తీరడం వల్ల మాత్రమే బ్రతికేయలేడు. ఆ సంగతి రమ్య గ్రహించకపోవడం ఆమె తప్పుకాదు.
ఆ ఉత్సా హంలో ఆయన తన మీద తను ఎక్కువ కేర్ తీసుకుంటున్నాడు. జుట్టుకి, మీసాలకి రంగేసాడు.  రోజూ జిమ్  కెళ్ళి పొట్ట తగ్గించుకున్నాడు. తెల్లటి ఇస్త్రీ బట్టలేసుకుని అద్దంలో చూసుకుంటూ ..అచ్చు పెళ్ళి కొడుకులా లేనూ? అని తనకు తనే కితాబిచ్చేసుకుంటున్నాడు.
“ఇవాళ బాగున్నారు సార్” – అని, లీల కూడా నవ్వుతూ అనడంతో ఈసారి ఆయన మనసుతో బాటు ఒళ్ళూ ఝల్లుమంది. సన్నగా లోలోన రేగిన ఆ కోర్కె బలంగా రాజుకోసాగింది. గాలికి నిప్పు రవ్వ కొలిమైనట్టు.  లీల మీద కన్ను పడ్డంతో, ఇప్పుడామె  ఆమె మామూలు లీలగా కాకుండా, రంభలా కని పిస్తోంది ఆ కళ్ళకి.  చూసినకొద్దీ లీల  మరింత సెక్సీ గా కనిపిస్తోంది ఆ ఎక్స రే కళ్ళకి.
పైకి దోపిన చీర, పక్కకి తొలిగిన పైట, జాకెట్టుకీ, చీరకీ మధ్యనున్న నున్నటి ఇసుక తిన్నె, నడుము వొంపులొ మెలిక పడ్డ బుల్లి మడత..అబ్బా…తన వల్ల కాకుండా వుంది. ఆ పళాన బెడ్రూంలోకి లాక్కెళ్ళి తలుపు మూసేసి..  ఆ తర్వాత జరిగేవన్నీ తలచుకుంటుంటే…మైకం..చెప్పలేనంత మైకంతో కళ్ళు మూసుకుపోతున్నాయి.
“సార్..ఇదిగోండి. ఫిల్టర్ కాఫీ..” లీల చనువుగా ఆయన భుజం తట్టి లేపింది, నిద్ర పోతున్నాడేమోనని.
చటుక్కున కళ్ళు తెరచి చూసాడు.  ఎప్పటిలా కాదు. అదోలా. కాంక్ష తో ఎరుపుగా చూసాడామె కళ్లల్లోకి.
కాఫీ కప్ అందుకుంటున్న ఆయన చేతి వేళ్ళు ఆమె చేతి గాజులని సన్నగా సవరిస్తున్నాయి. లీల కి అర్ధం కాలేదు
మనం బయటకెళ్దాం. నీకోసం షాపింగ్ చేద్దామనుకుంటున్నా. నీక్కావల్సినన్ని కొత్త చీరలు కొనుక్కో. ఎన్నంటే అన్ని. సరేనా? “  అంటూ కళ్ళెగరేశాడు.
ఇంతలో సెల్ మోగింది.
“నువ్వెళ్ళి రెడీ అవ్వు. నేను అమ్మాయితో మాట్లాడ్తుంటాను ఇంతలో..” అంటూ సెల్ అందుకున్నాడాయన.
మగాడిలో పశు వాంఛ పుట్టగానే,  స్త్రీ కి ఇట్టే తెలిసిపోతుంటుంది. ఎలా అంటే, ఆ  చూపులు స్పర్సలు  మురికి  కంపు కొడ్తాయి కాబట్టి. కానీ లీలకి ఆ తేడా తెలీడం లేదు. కారణం ఆయనంటే దేవుడని, అలా రమ్య చెప్పింది
సెల్ఫోన్ గ్రీన్ బటన్ నొక్కుతూ కూడా, లీల మీదే చూపు నిలిపాడు  జగన్నాధం.  ఆయన అప్పటికే ఒక పథకం వేసుకున్నాడు.  “ఇవాళ తను కొనిచ్చే చీరలతో లీల ఫ్లాటైపోతుంది.  ఆ తర్వాత, ఇంటికొచ్చాక,  బయట వెన్నెల్లో కూర్చుని ఒక పెగ్ కొడుతూ…ఆమె వేయించిచ్చిన  జీడి పప్పు వేపుడ్ని పొగుడుతూ..తన మనసులోని కోర్కెని చెబుతాడు.
ముందు ఆమె ఒప్పుకోదు. ఆ తర్వాత, ఆమెకి డబ్బు ఎర వేస్తాడు.  తనకొచ్చే పెన్షన్ లో సగం ఆమెకే ఇచ్చేస్తానని ఆశ పెడతాడు. కరుగుతుంది.  బీదది కదా. అంత డబ్బు ఎప్పుడూ చూసి వుండదు కాబట్టి, సరే అంటుంది.  ఈ సంగతి మూడో కంటికి తెలీనివ్వనని కూడా మాటిస్తాడు. తలొంచుకుని నవ్వుతుంది. సిగ్గు పడుతూ. ఆమె ని ఇక అక్కణ్ణించి మెల్లగా బెడ్రూం లోకి నడిపించుకుని తీసుకుపోతాడు.  ఆ తర్వాత? హబ్బా…”హూ”అంటూ సన్నగా  మూలిగాడు జగన్నాధం.
“హలో..హలో..నాన్నా? నాన్నా?!! “ఏమిటి నాన్నా మూల్గుతున్నావు? ఒంట్లో ఎలా వుంది? వినిపిస్తోందా?” కూతురు కంగారుగా అడుగుతోంది.
జగన్నాధం  లీల వైపు అదోలా చూస్తూ, కాళ్ళూపుకుంటూ హుషారుగా మాటలు మొదలు పెట్టాడు.
“నాకేం తక్కువరా తల్లీ? నువ్విచ్చిన అమ్మలాటి అమ్మాయి గిఫ్ట్  నా దగ్గరుండగా” అన్నాడు ధిలాసాగ.
తన మాటలు లీల విని, అర్ధం చేసుకోవాలని  ఆయన ఉద్దేశం.
సరిగ్గా అదే క్షణంలో  లీల అటు తిరిగి, డైనింగ్ టేబుల్ తుడుస్తోంది.
ఇటు కనక తిరిగుంటే, గాల్లోకి విసిరిన ఆయన ముద్దులకి ఆమెకాక్షణంలోనే ఈ మృగం అర్ధమైపోయి వుండేవాడు. అదే గనక జరిగి వుంటే, బహుశా! ఆయన తన తప్పునెప్పటికీ సరిదిద్దుకునే అవకాశం వుండేది కాదేమో!
తండ్రి గొంతులోంచి వినొస్తున్న కొత్త ఉత్సాహాన్ని చాలా జాగ్రత్తగా వింటోంది రమ్య.
“లీల ఎలా వుంది నాన్నా?” అడిగింది మెల్లగా.
“నువ్వేమీ దిగులు పడకమ్మా, లీల గురించి. అమ్మని చూసుకున్నట్టే చూసుకుంటున్నా.  సరేనా..” అంటూ అదోలా నవ్వాడు.  లీలని వెనకనించి ఎగా దిగా చూస్తూ.
రెండు క్షణాల నిశ్శబ్దం తర్వాత …గంభీరమైన స్వరంతో  చెప్పింది రమ్య. “నాకు తెలుసు నాన్న. మీరు లీలని ఒక అమ్మలా ఆదరిస్తారని, అండగా నిలుస్తారని, చల్లటి నీడౌతారని.. నాకు తెలుసు నాన్నా..నాకు తెలుసు..” ఆమె గొంతు హఠాత్తుగా దుఖంతో నిండిపోడంతో..ఈ తండ్రి కలత పడ్డాడు. మోహం లోంచి బయటపడుతూ.. ”అమ్మా, రమ్యా? ఏమిట్రా? ఎందుకీ దుఖం?” కరగిపోతూ అడిగాడు.
“నాన్నా! నేను నైంత్ క్లాస్ లో వుండగా మా స్పోర్ట్స్ మాస్టర్  గదిలోకి తీసుకెళ్ళి..” ఆ పైన మాట్లాడలేకపోయిందామె.
“నిన్నా విషయం మరచిపొమ్మని చెప్పానా లేదా?” కోప్పడ్డాడు కూతుర్ని.
“మర్చిపోలేను నాన్నా. కానీ, ఆ సంఘటన నన్ను కాల్చి బూడిద చేసేసేదే..నువ్వు గనక నాకు అండగా నిలబడకపోయుంటే. నీ ఓదార్పు నాకు లభించకపోయుంటే! నువ్వు వాస్తవాలని వివరించి చెప్పకపోయుంటే! నేను మనిషిగా మిగిలి వుండేదాన్ని కాను నాన్నా.
ఆ అతి భయంకర దుర్ఘటనతో మగ పురుగంటేనే   జుగుప్స తో  ముడుచుకుపోతున్న నేను,   నీ స్పర్శ లో ఆ దేవుని చల్లదన్నాన్ని చూసాను నాన్నా. మగాళ్ళందరూ..నీలా ఎందుకుండరని వ్యధ చెందాను నాన్నా!
అమ్మకీ విషయం తెలిసి, ఏడుస్తూ, బాధలో మునిగేది. కానీ,  నువ్వు మాత్రం అమ్మని కోప్పడుతూ, నన్ను నీ వొడిలోకి చేర్చుకుని మంచి మాటలు చెబుతూ, భవిష్యత్తు మీద ఆశలు కల్పిస్తూ..నాకు పునర్జీవితాన్ని ప్రసాదించావు నాన్నా. ఆ మచ్చ గుర్తొచ్చి చచ్చి పోవాలనిపించినప్పుడల్లా..చందమామ లాటి నీ మంచి తనం నా ఎదుట కొచ్చి బ్రతికిస్తూ వుండేది. ఇప్పటికీ అంతే నాన్న. నీ లాటి తండ్రిని పొందడం నేను చేసుకున్న అదృష్టం గా భావిస్తాను.
నాన్నా!!నీ అంత మంచి తండ్రికి..నేనేమివ్వగలను? ఏమిచ్చి ఋణం తీర్చుకోగలను?..
వింటున్న జగన్నాధంకి గతంలో కూతురికి జరిగిన అన్యాయం గుర్తొచ్చింది. రక్తం మరిగింది. వాణ్ని పట్టుకుని చితకబాదాడు. అంతే కాదు, రమ్య చేత చెప్పుతో కొట్టించాడు. ఆ తర్వాత ఆ వూరొదిలి వేరే రాష్ట్రానికి ట్రాన్స్ ఫర్  చేయించుకున్నాడు. విషయం రహస్యంగా వుండాలని చెప్పాడు ఇంట్లో. కూతురి కి తనే కౌన్సిలింగ్ చేసే వాడు. ఆమె ని ఉత్సాహం గా వుంచే వాడు. కంటికి రెప్పలా కాచేవాడు. ఆమె త్వరలోనే మామూలు మనిషయ్యింది. కానీ, మనసులో ఆ చేదు అనుభవం మాత్రం నీలినీడలా.. అలానే మిగిలిపోయింది.
అది తుడిచేయాలని ఆయనెంత ప్రయత్నించినా…అది వృధా ప్రయాసే  అన్న సంగతి ఆయనకి అర్ధమైపోయింది.
“నాన్నా!” కూతురి పిలుపుతో..”ఊ?” అంటూ ఉలిక్కిపడ్డాడు ఆ తండ్రి. “నాన్నా! మిమ్మల్ని బాధపెట్టాలని ఇప్పుడీ ప్రసక్తి తీసుకు రాలేదు నేను. లీల గురించి మీకు చెబుదామని. ఆమె తల్లి ఒక పేరున్న సినిమా యాక్టర్ ఇంట్లో పనిచేసేది. ఇంట్లో ఎవరూ లేనప్పుడు..పనుందని పిలిచి గదిలోకి  ఆమెని రేప్ చేశాడు. ఆమె ఏడ్చి గోల చేసింది. పోలీస్ కేసు పెట్టారు. పని మనిషి కాబట్టి, తప్పంతా అమెదే అని తేల్చారు. ఆమే మోజుకొద్దీ,  అతని  తన మీద పడిందనీ, కాదంటే తాను మగాడెలా అవుతాడనే వాదనలతో ముగిసింది ఆ కేసు.  ఆ పరిస్థితుల్లో  ఓ పోలీస్ కానిస్టేబుల్  ఆమె మెళ్ళో తాళి కట్టాడు. లీల  పుట్టాక తెలిసింది. జరిగింది పెళ్ళి కాదని, అప్పటికే అతనికి ఇద్దరు పెళ్ళాలున్నారని. అయినా నోరు మూసుకుని కాపురం చేస్తోంది ఆ తల్లి. వారానికోసారి తాగొచ్చి గోల చేసే ఆ మొగుడి కన్ను..ఎదిగిన కూతురు  లీల మీద పడింది. అది తనకు పుట్టింది కాదని, యాక్టర్ కూతురు కాబట్టి తనే వుంచుకుంటానని వాగేవాడు. ఆ తల్లి వాణ్ణి ఛీ కొట్టింది. నా యింట్లోకొస్తే కాళ్ళిరగ్గొడ్తానంది. అయినా వాడు విన్లేదు. ఓ అర్ధరాత్రొచ్చి, కూతురి మీద పడ్డాడు. లీల పెనుగులాడింది. తల్లిని వేడుకుంది రక్షించమని. ఆ తల్లి ఆ క్షణం లో అపరకాళి గా మారి,  చేతికందిన కత్తిపీటతో వాడి తల నరికేసింది. గూడెం గూడెం గుమికూడింది. పోలిసులొచ్చారు. ఆమెని జైల్ కి పంపారు. లీల వీధిన పడింది. ఆమె పరిస్థితి మెరుగు పడకపోగా,  ఇంకా దయనీయమైంది.
ఇంట్లో నా తండ్రి దగ్గరే నాకు  భద్రత దొరకలేదంటే ఇంకెక్కడకని పోను అమ్మగారూ? అంటూ ఏడ్చిన లీలకి నేను భరోసా ఇచ్చాను నాన్నా!
మా నాన్న దగ్గరకెళ్ళి వుండు. నువ్వు దేవుడి దగ్గరున్నంత భద్రంగా వుంటావ్. నిశ్చింతగా బ్రతుకుతావ్. నీకు మంచి మార్గం చూపిస్తారు మా నాన్న. నిన్ను ఒక అమ్మాయిలా  కాదు, ఒక అమ్మలా చూసుకుంటారని..చెప్పాను నాన్నా లీలకి.
అందుకే అన్నాను నాన్నా. నీకు అమ్మలాటి అమ్మాయిని పంపుతున్నానని.
వింటున్న జగన్నాధానికి  చెంప ఛెళ్ళుమనిపించాయి  కూతురి మాటలు. అమ్మ లాటి అమ్మాయంటే, ఆమెకి అమ్మ అనుకున్నాడు. అమ్మలా కడుపు నింపి, మాతృ దేవతవంటి హృదయం గల స్త్రీ అని కనీసం ఊహించనైనా ఊహించలేకపోయాడు. ఎంత మూర్ఖుడు తను?  పైగా.. ఆమెని పడక మీద ఊహిస్తూ..ఛీ,  అసలు తనేమిటీ, తన వయసేమిటీ? ఈ ఆలోచనలేమిటీ? ఎంత చపలచిత్తుడైపోయాడు..ఒంటరి స్త్రీని చూసీ..అదీ, తన కూతురి తోటి ఆడపిల్లని కూడా తెలిసీ? తన బిడ్డా ఒకప్పుడు అన్యాయానికి గురైనప్పుడు  కుమిలిపోయిన వ్యధా తెలిసీ, ఆ సంగతే మరచి..ఒక్కసారిగా ఆయన మీద ఆయనకే అసహ్యం వేసింది.
సిగ్గుతో తలొంచుకున్నాడు.
సెల్ ఆఫ్ చేసి, లీలని పిలిచాడు దగ్గరకి.
“బయటకెళ్దామన్నాను కదా? పద. చీరలు కొనుక్కొచ్చుకుందాం. రేపట్నించి నిన్ను టీచర్ ట్రైనింగ్ క్లాసెస్ లో జేర్పిస్తున్నా. అలాగే  యూనివర్సిటీ కెళ్ళి, డిగ్రీ కోర్సుల వివరాలు కూడా కనుక్కొద్దాం. లీల కళ్ళ నిండా ఆనందాన్ని నింపుకుని  నమ్మలేని దాన్లా చూస్తోంది ఆయన వైపు.
“లీలా! నీకు చదువు చెప్పించి,  నీకొక శాశ్వత  మార్గం చూపాలి. అప్పుడు కానీ నేను మనశ్శాంతిగా  కన్ను మూయను.” అన్నాడు ఆప్యాయంగా అమె తల నిమురుతూ..
ఆయనకి  తనపై గల పితృవాత్సల్యానికి  పులకించిపోతూ, ఉద్వేగంతో ఆయన పాదాల మీద వాలింది లీల.
మొట్టమొదటి సారిగా.. లీలలో తన కూతురు రమ్య  కనిపించింది. అచ్చు రమ్యలానే!
అమ్మా, రమ్యా! నా కళ్ళు తెరిపించావు రా తల్లీ..!! నిన్ను నేను మనిషిగా చేయడం కాదురా, నువ్వే నన్ను మనిషిని చేసావు. మగాడి మదాంధకారాన్ని అణచి, జ్ఞాన  దీపాన్ని వెలిగించావు. ఈ తండ్రి మీద నీకున్న నమ్మకాన్ని విశ్వాసాన్ని రెట్టింపు అయేలా, నేను నీ తండ్రినని పదిమందిలో నువ్వు  గర్వంగా చెప్పుకుని తలెత్తుకు తిరిగేలా ప్రవర్తిస్తానమ్మా..ప్రామిస్!  అనుకుంటూ కళ్ళొత్తుకున్నాడు.
రమ్య నవ్వుతూ కనిపించింది. ‘ఎంత మంచివాడవు నాన్నా’ అంటూ!
***********
విశ్లేషణ:
“ఎంత మంచివాడవు నాన్నా!”—ఆర్. దమయంతి.
‘పురుషు డదృష్టమహిమ గలిగినంతవరకును కళ గల్గియుండును. అగ్నితోఁగలిసియుండు నంతఁదనుక ప్రకాశించిన బొగ్గు ఆ యగ్ని చల్లారినంతనే నల్లనైపోవును.’ భాస్కరశతక కారుడన్నట్లు అగ్గిలేని బొగ్గు నల్లగా కళా హీనమై ఉంటుంది. భార్యావిహీనుడైన పురుషుడుకూడా కళతప్పి వెలాతెలా పోతాడు. అగ్గి తగిలిన బొగ్గు రగిలినట్లే పురుషుడు కూడా స్త్రీ తోడుంటే ప్రకాశిస్తాడు. అయితే ఆ ప్రకాశం హాని కలిగించనిదై, ఆ స్త్రీ జీవితంలో వెలుగు నింపుతే పురుషుని జన్మ ధన్యమైనట్లే. ఆ అగ్ని హాని కలిగించకుండా నియంత్రించగలగాలి.. ఆ నియంత్రించే శక్తి సమయానికి అందుబాటులో ఉండాలి.. అప్పుడు అంతా, అందరికీ ఆనందమయమే!
జగన్నాధానికి భార్యపోయినందుకు విచారంగా ఉన్నా, అంతకంటే ఒంటరితనం ఎక్కువ బాధిస్తోంది. ఒక్కగానొక్క్క కూతురు రమ్య పంచప్రాణాలూ నాన్న దగ్గరే ఉన్నాయి. పోనీ కూతురి దగ్గర ఉందామంటే.. అక్కడా ఉక్కిరిబిక్కిరైనట్లే ఉంది. నిస్సారంగా గడుస్తున్నతండ్రి జీవితంలోకి ఇంచుమించు తన ఈడుదే అయిన, దిక్కులేని లీలని సహాయార్ధం పంపుతుంది.. “నాన్నా! నీకొక బహుమతి పంపిస్తున్నా.” అంటూ.
ఏ వేళకావేళ కడుపునిండా తిండి, కంటినిండుగా నిదుర.. ఇంటి విషయాలేవీ పట్టించుకోనక్కర్లేదు. జగన్నాధంలో పూర్వపు కళ వచ్చింది. ఆ మెరుపుకి ఇంకా మెరుగు పెట్టాలనుకుంటాడతడు. ఆ ఆలోచనలతోనే హుషారుగా రోజులు గడుపుతూ.. ఆ రోజే తను అనుకున్నది అమలు జరపాలని నిర్ణయిస్తాడు.
సరిగ్గా అప్పుడే కూతురు దగ్గర్నుంచి ఫోన్.. సూక్ష్మగ్రాహి అయిన కూతురు, తండ్రి మాటలో తేడాని గ్రహించి నట్లుంది. తన చిన్నతనంలో జరిగిన సంఘటన గుర్తుచేసి.. అటువంటి విపత్కర సమయంలో అక్కున చేర్చుకుని, జీవితం మీద ఆశని కల్పించిన అతని మంచి మనసుని, సమయస్ఫూర్తిని మెచ్చుకుని, అదే విధమైన భరోసాని, విధివంచిత అయిన లీలకి ఇమ్మని కోరుతుంది. చేతులు చాచి నిండు జీవితాల్ని దహించబోయిన అగ్నిని నియంత్రిస్తుంది. స్వతహా మంచివాడైన జగన్నాధం తాత్కాలికమైన విషయ వాంచలతో కాలిపోబోతున్న దేహాన్ని, మనసునీ అదుపులోకి తెచ్చుకుని జరగబోయే అనర్ధాన్ని ఆపగలుగుతాడు.
ఆర్.దమయంతి, ఆంధ్రభూమిలో సికరాజుగారివద్ద ఉప సంపాదకురాలిగా అనేక సంవత్సరాల అనుభవం సంపాదించుకున్నారు. అనేకానేక కథలని చదివి, మంచీ చెడులను నిర్ణయించిన సమర్ధురాలు. స్వతంత్రంగా విలేఖరిగా పనిచేస్తూ.. ఈ మధ్యనే రచనా వ్యాసంగాన్ని సమృద్ధిగా కొనసాగిస్తూ, రచించిన కథలలో సగానికి పైగా బహుమతులందుకుంటున్న మంచి రచయిత్రి.
దమయంతిగారెన్నుకున్న కథావస్తువు విలక్షణమైనది.. (ఒక సున్నితమైన విషయంలో తండ్రిని సరిదిద్దిన కూతుళ్లు, అందుకు అంగీకరించిన తండ్రులు అరుదుగా ఉంటారనుకుంటున్నా..). కథనంలో, శిల్పంలో ఈ చేయితిరిగిన రచయిత్రిని ఎంచదగినవేముంటాయి? కాకపోతే ఆంగ్లపదాల వాడుక తగ్గిస్తే బాగుంటుందేమో అనిపించింది. అవసరం లేని చోటకూడా కొంచెం విహారం చేశాయేమో.. ఉదాహరణకి, ‘డోర్, క్లీన్, గిఫ్ట్, టేబుల్’ వంటి వాటి బదులు తెలుగు పదాలు వాడచ్చేమో! “పాత్రోచితంగా  పాత్రలు వాడడం వేరు.. కథకులే వాడడం వేరు” అని నాకు ఒక ప్రముఖ రచయిత పాఠం చెప్పారు. నిజమే కదా!
