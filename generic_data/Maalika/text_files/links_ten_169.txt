రచన: డి.కామేశ్వరి
..
పేపర్లో ప్రకటన పడిన రెండో రోజున రాధాదేవి ప్రకటనలో ఇచ్చిన అడ్రసు వెతుక్కుని రాధాదేవి యింటికి వచ్చాడు ఆటో డ్రైవర్.
రాధాదేవి అతను వచ్చిన పని చెప్పగానే ఆనందంతో తబ్బిబ్బురాలయింది. అతను చెప్పిన వివరాలు విని అతన్ని వెంటపెట్టుకుని పోలీస్‌స్టేషన్‌కు వెళ్లింది. అతనిచ్చిన వివరాలు పోలీసు ఇనస్పెక్టర్  నోట్ చేసుకున్నాడు. అతను ఆ రోజు రేఖను ఎవరో అతను తీసుకెడ్తుంటే మామూలు పాసెంజర్లనుకుని ఏమీ పట్టించుకోలేదు. ఆఖర్న ఆ యిల్లు వచ్చాక “యిదేమిటి యిక్కడికి తీసుకొచ్చారు” అంటే , అతను “ప్రైవేట్ నర్సింగ్‌హోంలో జాయిన్ చేశారు, లోపలికి వెళ్లి చూడండి” అనడం మాత్రం విన్నాడు గాని అప్పుడేం పట్టించుకోలేదట. ఆ తరువాత మర్నాడే అతను చెల్లెలి పెళ్లికి వూరెళ్ళి ఈ రోజే వచ్చాడు. ఆటోస్టాండ్‌లో తక్కిన డ్రైవర్లందరూ పేపర్లో పడిన ప్రకటన చూసి ఎవరై ఉంటారా అని చర్చించుకుంటూంటే, విని కుతూహలంగా సంగతేమిటని అడిగాడు. రేఖమీద జరిగిన అత్యాచారం అంతా విని పేపర్లో పడిన ఫోటో చూడగానే అతనికి చటుక్కున గుర్తువచ్చింది ఆ రోజు ఆటోలో ఆ అమ్మాయి ఎక్కిన వైనం. వివరంగా వార్తలు చదవగానే పోలీసులు రాధాదేవి అనుమానితురాలని ప్రకటించడం, రాధాదేవి పర్సనల్‌గా యిచ్చిన ప్రకటన అన్నీ చదవగానే అతని అనుమానం ధృవపడింది. పోలీసులకి చెప్పేముందు రాధాదేవితో మాట్లాడాలని నిర్ణయించుకొని ఆమె ఇంటికి వచ్చాడు. రాధాదేవి అతని సహృదయతని, ధైర్యాన్ని అభినందించి పోలీసుల దగ్గిరకి తీసికెళ్లి ఇనస్పెక్టర్‌కి అప్పగించింది.
“ఆ రోజు ఆటోలో ఎక్కిన ఆ అమ్మాయిని స్పష్టంగా గుర్తుపట్టగలవా?” ఇనస్పెక్తర్ అడిగాడు.
“ఫోటోలోనే గుర్తించాను సార్..” వినయంగా అన్నాడు.
“అయితే,  ఆమెతో ఎక్కిన అతన్ని గుర్తించగలవా? అతని గుర్తులు ఏమన్నా చెప్పగలవా?” యినస్పెక్టర్ ఆరాటంగా అడిగాడు.
“సార్.. ఈ అమ్మాయిని చూసినంతగా అతన్ని చూడలేదు సార్.. కాలేజీ అమ్మాయి అందంగా వుంది కనక కుతూహలంగా చూశాను. అతని ఆకారం పూర్తిగా గుర్తులేదు కాని మీరు ఎంతమందిలో చూపించినా గుర్తించగలననుకుంటాను.”
“పోనీ గుర్తున్నంతవరకు చెప్పు..”
డ్రైవర్ కాస్త ఆలోచించి “ఐదడుగుల ఆరంగుళాల కన్న  పొడుగుంటాడు సార్. చామనచాయ రంగు, జుత్తు మాత్రం వొత్తుగా పెంచాడు. నల్లపాంటు, ఏదో పువ్వులున్న టెర్లిన్ షర్టు వేసుకున్నట్టు గుర్తు. అతని మొహం మాత్రం అంతగా గమనించలేదు సార్. గడ్డం, నల్ల కళ్లద్దాలు వుండడంతో.”
“పోనీ, నేను కొంతమందిని చూపిస్తాను. వారిలో వున్నాడేమో గుర్తించగలవా?”
“గుర్తించగలననుకుంటాను సార్..”
“సరే, నీవు ఆ అమ్మాయిని ఏ యింటికి తీసికెళ్ళావో గుర్తించగలవా?”
“ఆ ఏరియాకి వెడితే గుర్తువస్తుందనుకుంటాను సార్..”
“ఎక్కడ అతను ఆటో ఎక్కాడో గుర్తించగలవా?”
“హిమాయత్‌నగర్ సెకండ్ స్ట్రీట్ అనుకుంటాను సార్..”
“సరే నాతో రా.. ముందు కొంతమందిని చూపిస్తాను” అన్నాడు ఇనస్పెక్టర్. పోలీసు కస్టడీలో వున్న ఆ ముగ్గురు రౌడీల దగ్గిరకి ముందు తీసికెళ్ళాడు. వాళ్ల ముగ్గురిని ఆఫీసు రూములోకి పిలిపించాడు.
“చూడు. వీళ్లని బాగా చూడు. ఈ ముగ్గురిలొ ఆటోలో ఎక్కిన వాడున్నాడా? ఇనస్పెక్టర్ డ్రైవర్ మొఖం నిశితంగా గమనిస్తూ అడిగాడు.
డ్రైవర్ ఒక నిమిషం చూసి “లేడు సార్.. ఆటోలో ఎక్కిన అతను వెళ్లల్లో లేడు..” అన్నాడు నమ్మకంగా.
ఇనస్పెక్టర్ నిరాశగా నిట్టూర్చాడు.
అంతలోనే ఏదో గుర్తు వచ్చినట్లు ఒక్కక్షణం కలవరపడ్డాడు డ్రైవర్. “సార్… ఆగండి సార్. ఇందులో ఇతను.. ఆటో ఎక్కినతనితో సందుచివర మాట్లాడుతుండాడు సార్. ఈలోగా ఆటోతో నేను అటు వెడ్తుంటే.. పిలిచి ఎక్కాడు సార్. ఇదుగో ఇతను సార్” వేలు పెట్టి చూపుతూ ఆవేశంగా అన్నాడు.
ఇనస్పెక్టర్ మొహంలోకి వెలుగు వచ్చింది. ఒక్కసారిగా “నిజం.. సరిగా చూడు. బాగా గుర్తు తెచ్చుకో..”
“అవును సార్.. నాకు బాగా గుర్తువచ్చింది సార్. నాల్గురోజుల క్రితం జరిగింది అప్పుడే మరిచిపోలేను.. ఇతన్ని చూడగానే ఎక్కడ చూశానా అని గుర్తు వచ్చింది సార్..”
ఆ మాట వినగానే ఒక్కసారిగా ముగ్గురి మొహాలు మాడిపోయాయి.
ఇనస్పెక్టర్ లాఠీ ఊపుతూ వాళ్ల దగ్గరకు నడిచాడు. “ఏరా.. మీకు తెలియదు గదూ. అసలు మీరేం చెయ్యలేదు కదా. పాపం ఆ రోజు అక్కడ పేకాడుతూ కూర్చున్నారు గదూ. వరెయ్. దొంగవెధవన్నవాడు ఏదో ఎక్కడో తెలియకుండా పొరపాటు చేసి దొరుకుతాడురా.. మీ పాపం పండింది. చెప్పండి నిజం ఇప్పటికన్నా చెప్పండి.
“సార్.. మాకేం తెలియదు సార్. ఎవరితోటో రోజూ ఎంతోమందితోనో మాట్లాడతాం. ఇతను ఎవరి గురించి అంటున్నాడో మాకేం తెలియదు సార్.” గాభరాగా అన్నారు.
“తెలీదా.. సరే.. వచ్చి మీకు తెలిసేటట్టు చేస్తా. వన్ నాట్ త్రీ.. వీళ్లని లాకప్పులో పడేయి. జాగ్రత్త. మళ్లీ వస్తాను” అంటూ యినస్పెక్టర్ డ్రైవర్‌ని తీసికెళ్లిపోయాడు.
జీపులో .. హిమాయత్‌నగర్ క్రాసింగ్ దగ్గిర ఎక్కడ ఆటో ఎక్కాడో చూపించాడు డ్రైవర్. తరువాత నల్లకుంట ఏరియాలో రెండూ మూడు సందులు తిరిగాక దారి గుర్తు తెచ్చుకుని ఆఖరికి ఆ యిల్లు చూపించగలిగాడు ఆటో డ్రైవర్.
ఆ యిల్లు కాస్త పాతబడిన పెద్ద మేడ. ఆ మేడకి ఒక పక్క సర్వెంట్స్ క్వార్టర్‌లా  గ్యారేజీకి ఆనుకుని చిన్న యిల్లు వుంది. ఆ మేడ దగ్గిర ఆపానని ఆటొడ్రైవర్ చెప్పాడు. ఇనస్పెక్టర్ దిగి ఆ యిల్లు ఎవరిదో ఆ వివరాలు కనుక్కున్నాడు. ఆ యిల్లు ఒక ప్లీడరుగారిది. ఆయన అరవై పై దాటిన ముసలాయన. బాగా రాబడి వున్న రోజుల్లో పెద్ద మేడ, నౌకర్లు ,చాకర్లతో దర్జాగా బతికిన మనిషి. యింటికి ఆనుకుని వున్న ఆ గదిలో నౌకరో, డ్రైవరో వుండేవారు. యిప్పుడు ఖాళీగా వుందని అద్దెకిస్తున్నారంట. సాధారణంగా బ్యాచిలర్స్ వుంటారు. ఇన్నాళ్లు ఒక పెళ్లికాని గుమాస్తా వుండేవాడుట. అతను బదిలీ అయి వెళ్లాక “టు లెట్” బోర్డు చూసి నాల్గు రోజుల క్రితం ఎవరో వచ్చి అడిగి అడ్వాన్సు యిచ్చి వెళ్లాడుట. ఆ ఎవరో సెక్రటేరియట్‌లో పని చేస్తున్నాట్టు చెప్పాడట. మళ్లీ చూస్తే గుర్తించగలనేమో అన్నారాయన. ఆ యింటి తలుపు మేడకి ఒక పక్కగా యింటితో సంబంధం లేకుండా వుంది. కనక ఎవరు వచ్చేది, పోయేది తనకి తెలియదన్నాడాయన. అతను మర్నాడే యింకో మంచి రూము దొరికిందని చెప్పి వెళ్లిపోయాడట. ఈ వివరాలన్నీ ఆయన గాభరాపడ్తూ చెప్పాడు పోలీసు ఇనస్పెక్టర్‌ని చూసి, జరిగిన సంగతి విని నిర్విణ్నుడయ్యాడు.
“ఎంత ఘోరం.. మా యింట్లో.. ఆ గదిలో అంత ఘోరం జరిగినా మాకేం తెలియలేదే…” అంటూ వాపోయాడు.
” ఆ వెధవలు ఆ అమ్మాయిని తీసుకొచ్చి ఆ గదిలొ బంధించి ఇష్టం వచ్చినట్టు చేసి ఆఖరికి రాత్రి, ఎవరూ చూడకుండా,, నిర్మానుష్యంగా వున్న చోట తీసికెళ్లి పారేసి వుంటారు..”ఇనస్పెక్టర్ అన్నాడు.
“సార్.. మీరెలాగయినా ఆ వెధవలని పట్టుకోవాలి సార్.” అంటూ ఆయన ఆవేశపడ్డారు.
“కేసుకి క్లూ దొరికింది సార్. ఇంక ఫరవాలేదు. వాళ్లచేత నిజం ఎలా పలికించాలో మాకు తెలుసు” అన్నాడు ఉత్సాహంగా ఇనస్పెక్టర్.
ఆ తరువాత కేసు సులభంగా తేలిపోయింది. ఆ ముగ్గురు రౌడీలు పోలీసులు ప్రయోగించిన హింసకి తట్టుకోలేక ఆఖరికి రెండు రోజూల తరువాత నిజం బయటపేట్టి నేరం ఒప్పుకున్నారు. ఎంతో తెలివిగా ప్లాన్ చేసినా ఆటో ఎక్కిన వ్యక్తితో వీళ్లలో ఒకడు మాట్లాడడం చూసిన ఆటోడ్రైవర్‌కి క్లూ ఇచ్చేశారు. ఆటోడ్రైవర్ అంతగా ఆ విషయం గమనించడనుకోవడం వీళ్ల పొరపాటు.
వాళ్ళు ఆఖరికి రేఖ మీద ఎప్పటినించో మనసుందని.. ఆ పిల్లని ఏడిపించి, చూసి సంతోషిస్తూ కొన్నాళ్లు తృప్తిపడ్డారని ఆమె రాకపోకలు, ఆమె వచ్చిపోయే సమయాలు, ఆమె యిల్లు అన్నీ గమనించారు. ఓ రోజు పార్టీకి వెళ్లి వస్తున్న రేఖని అల్లరిపెట్టారు. ఆ రోజు శ్యాం వచ్చి అడ్డు తగలడంతో వాళ్లకి రేఖ పట్ల కోరిక మరింత పెరిగి ప్లాను వేశారు. వాళ్ల గ్రూపులో స్నేహితుడి ద్వారా ఒక రూము సంపాదించి, వాడ్ని రేఖ చూడలేదు గనక గుర్తించలేదని తెలివిగా కాలేజీకి పంపి రప్పించి రేఖని గదిలో బంధించారు. వాళ్ల మీద అనుమానం రాకుండా సాయంత్రం  అంతా కిళ్లీబడ్డీ దగ్గిరే కూర్చుని రాత్రి పదిగంటల తరువాత వాళ్లు ఆ యింటికి వెళ్లి అప్పటికే కళ్లు, కాళ్లు, చేతులు కట్టేసి పడివున్న ఆమెని రేప్ చేశారు అని ఒప్పుకున్నారు. వాళ్లకి సాయపడిన వాడి ఉనికి తెలిపారు. రక్తాలు వచ్చేట్టు కొట్టేక, గోళ్లలో గుండుసూదులు గుచ్చి, సిగరెట్టుతో వాతలు పెట్టాక, యింక లాఠీదెబ్బలు తినే శక్తిలేక వెళ్లగక్కారు.
“రాస్కెల్స్.. ఎంతకి తెగించారురా.. అమాయకురాలైన ఆడపిల్లని యింత ఘోరంగా హింసిస్తారా?” బూటు కాలితో తన్నాడు ఇనస్పెక్టర్ కోపం పట్టలేక.
ఈ కేసులో దోషులని వెంటనే పట్టుకుని కఠినంగా శిక్షించాలని ముఖ్యమంత్రినించి పోలీసులకి ఆదేశం వచ్చి ఉండడంతో వెంటనే కోర్టుకి కేసు వెళ్లి పదిరోజులలో కేసు పూర్తయి, నేరం రుజువయి, యీ సహాయం చేసినవాడికి ఐదేళ్ళు, చేయించినవాళ్లకి పదేళ్ళు కఠిన శిఖ విధించింది కోర్టు 376 సెక్షన్ ప్రకారం.
పేపర్లన్నీ ఈ కేసు ప్రొసీడింగ్స్, అన్నీ ప్రాముఖ్యత యిచ్చి ప్రచురించాయి. కేసు తీర్పు చెప్పిన రోజున కోర్టు బయట కాలేజీ అమ్మాయిలు, వూర్లో అన్ని మహిళా మండలుల సభ్యురాండ్రు, యింకెందరో స్త్రీలు గుంపులు గుంపులుగా నిలబడి తీర్పు చెప్పగానే హర్షద్వానాలు చేశారు.
రేపిస్టు ముర్దాబాద్.. రేఖా జిందాబాద్.. జస్టిస్ జిందాబాద్.. న్యాయం గెలుస్తుంది. మా స్త్రీలకి రక్షణ కావాలి. రేపిస్టులని శిక్షించాలి.” అంటూ అరిచారు. జడ్జీగారిని చాంబరులో కల్సుకుని వూళ్లో మహిళామండలుల అధ్యక్షులు అభినందించారు.
కేసులో దోషులని పట్టుకొవడానికి సహాయపదిన ఆటోడ్రైవరుకి రాధాదేవే కాకుండా, పోలీసులు, వూర్లో మహిళామండలులవారు, కాలేజీలలో ఆడపిల్లలు అంతా కలిసి తలో బహుమానం ఇచ్చి అభినందించారు. అతని కళ్లు చెమర్చాయి.
ఒక ఆడపిల్లకి.. నా తోబుట్టువులాంటి అమ్మాయిపై జరిగిన అత్యాచారంలో నేరస్థులని పట్టుకోవడానికి సహాయపడగలిగినందుకు నా జీవితం ధన్యమైందనిపిస్తుంది” అంటూ ఎమోషనల్‌గా మాట్లాడాడు డ్రైవర్. కాస్తో కూస్తో చదువుకున్నవాడు. “ఆడపిల్లలు.. అంటే మనలో ఎవరో ఒకరికి అక్కా చెల్లెళ్ళో, తల్లో, భార్యో అవుతారు. వారి గౌరవం మన గౌరవం. ఆ స్త్రీల గౌరవం కాపాడే బాధ్యత మనది. అలా ఒక యువతిని కాపాడలేకపోయినా, నేరం చేసిన వారిని శిక్షించేందుకు తోడ్పడినందుకు గర్వంగా వుంది” అంటూ పేపరువాళ్ల ప్రశ్నలకి జవాబు చెప్పాడు.
రిపోర్టర్లందరూ రేఖని చుట్టుముట్టి రకరకాల ప్రశ్నలు వేశారు. “యిప్పుడు మీకేం అనిపిస్తూంది? దోషులు శిక్షించబడినందువల్ల మీకు తృప్తి కలిగిందా” అంటూ ఆమె అభిప్రాయం కోరారు.
రేఖ నిర్లిప్తంగా నవ్వింది. “దోషులు శిక్షించబడినంత మాత్రాన ఆ అవమానం, హింస మరిచిపోలేను కదా? ఎటొచ్చి దోషులు తప్పించుకోకుండా  శిక్ష పొందడంతో కనీసం కొన్నాళ్లవరకైనా స్త్రీల మీద అత్యాచారం జరిపే ముందు కాస్త జంకవచ్చు అలాంటివారు. నేననుభవించిన హింస, నరకం యింకో ఆడపిల్ల అనుభవించే దుస్థితి రాకూడదని కోరుతున్నాను. ఇలాంటి రేపిస్టులని వెంటవెంటనే పట్టుకుని గట్టిగా శిక్షించితే కొన్నాళ్లకైనా  యీ అత్యాచారాలు తగ్గుతాయి” అంటూ తన అభిప్రాయం చెప్ప్పింది రేఖ.
కేసు తీర్పు విన్నాక అందరికంటే  ఎక్కువ ఆనందపడింది రాధాదేవి. నిశ్చింతగా నిట్టూర్పు వదిలింది. తనమీద నింద తొలగిపోయినందుకే కాక ఆ దుర్మార్గులకి శిక్ష విధించడం ఆనందం కలిగించింది. కోర్టులో తీర్పు అయ్యాక అప్రయత్నంగానే రాధాదేవి మాధవరావు వంక చూసింది.
రాధాదేవితో చూపులు కలవగానే మలినమైన తన మొహం చూపలేనట్టు తల తిప్పుకున్నాడు. చూసావా అని రాధ సవాల్ చేసినట్టనిపించిందతనికి. కేసు తీర్పు చెప్పగానే జడ్జి చాంబర్స్‌లోకి వెళ్లగానే రాధాదేవి రేఖ దగ్గిరకి వెళ్లి చెయ్యి నొక్కి అభిమానంగా భుజం చుట్టూ చెయ్యి వేసి తన అభిమానం తెలియజెప్పింది. మాధవరావు చూస్తున్నాడని తెలిసినా లెక్క చెయ్యకుండా “రేఖా… దోషులు శిక్షించబడ్డారు. యింక నీవీ విషయం మర్చిపోయి చదువులో మనసు లగ్నం చెయ్యి. కాలేజీకి వెళ్లడం లేదు అన్నాడు శ్యాం. యింక రేపటినుంచి వెళ్లాలి . ప్రామిస్” అంది చనువుగా..
రేఖ తల తిప్పి “అలాగే ఆంటీ.. కానీ.. ఎందుకో భయంగా, మొహమాటంగా వుంది” నసిగింది.
“అదిగో.. నీవు అలా మాట్లాడవద్దు. చూడు నీ వెనకాల ఎందరి ఆడవాళ్ల సానుభూతి వుందో చూడు. యింతమంది వచ్చారంటే నీ పట్ల వున్న అభిమానంతో, ఓ స్త్రీకి జరిగిన అన్యాయానికి న్యాయం జరిగిందన్న సంతోషం పంచుకోవడానికి వచ్చారు. రేఖా .. మళ్ళీ చెప్తున్నాను. నీకేం కాలేదు. ఆ మాటే అనుకో పదిసార్లు” అంటూ నచ్చచెప్పింది.
“రేఖా.. పద యింటికి” తండ్రి తీవ్రంగా పిలిచాడు. రేఖ కళ్లతోనే రాధాదేవి దగ్గిర వీడ్కోలు తీసుకుని వెళ్లింది.
********
పదిహేను రోజులు గడిచాయి.
“అమ్మా.. అమ్మా.. రేఖ.. సూయిసైడ్ కమిట్ చేసిందమ్మా…” ఓ రోజు కాలేజీనుంచి పరిగెత్తి వచ్చినట్లే వచ్చి తల్లితో చెప్పాడు శ్యాం ఆ వార్త. రాధాదేవి నిశ్చేష్టురాలైంది..
యింకా వుంది..
రచన: -శ్రీసత్యగౌతమి
..
ల్యాబ్ లో సింథియాకు ఒక ప్లేస్ కేటాయించబడింది పని చేసుకోవడానికి, అలాగే ఒక ఆఫీసు రూం కూడా. అయితే ఆల్ రెడీ ఉన్నవాళ్ళ మధ్య కాకుండా కొంచెం వేరేగా. సింథియా హాయిగా కంప్యూటర్ మీద కూర్చొని రోజంతా కాలక్షేపం చేసుకొని ఈ-మెయిల్స్ ఇచ్చుకొని, ఈ-పేపర్స్ చదువుకొని, సాయంత్రమయ్యేకల్లా చక్కగా వెళ్ళిపోతోంది. ఎవరినీ పలుకరించదు. ఎదుటివాళ్ళే పలుకరించాలని కోరుకుంటుంది. ఒకటి రెండు సార్లు అలాగే చేసారు అంతా క్రొత్తలో. కానీ ప్రతిరోజూ అలాగే గుడ్ మార్నింగ్, గుడ్ ఈవినింగ్ ఎక్స్ పెక్ట్ చేసేసరికి, అందరూ బిజీ గా ఉన్నట్లే అప్పటికప్పుడు నటించేసి తప్పుకుంటున్నారు. 
లహరి ఆమె వ్యవహారాన్ని గమనిస్తూనే ఉంది, కాని ఎలా ఆమెతో ప్రారంభించాలో తెలియటంలేదు. కౌశిక్ చూస్తే ఈ-మెయిల్స్ ఇస్తున్నాడు. 
“హెలో సింథియా … హౌ ఆర్ యు?” … లహరి మొదలు పెట్టింది.
“ఓ అ యాం గుడ్. హౌ అబౌట్ యూ? … అని పెద్దగా గొంతెత్తి ఇంతసేపు పట్టిందా నన్ను నువ్వు పలకరించడానికి అన్న భావన వచ్చేటట్లు తిరిగి ప్రశ్నించింది సింథియా.
లహరి నవ్వుతూ … యెస్. ఐ యాం గుడ్. థాంక్యు… అన్నది.
అంతే తప్పా.. లహరి మొదటగా తానడిన హౌ ఆర్ యూ అన్న ప్రశ్నకు సింథియా నుండి సమాధానం రాలేదు. లహరి నొచ్చుకుంది, ఆ పై ఊరుకుంది.
ఆ తర్వాత ఏం మాట్లాడాలో తెలియలేదు. సింథియా మళ్ళా అటు తిరిగిపోయి తన పని తాను చేసుకుంటున్నది కంప్యూటర్లో. ఒక కొద్ది సెకన్లు అలా నిలబడి లహరి వెనక్కి వచ్చేసింది. అదీ పరిస్థితి.
ఒక సాయంత్రం కౌశిక్ మళ్ళీ మొదలెట్టాడు లహరి ని వేధించడం. లహరి ఖచ్చితంగా చెప్పింది. “ఎంత ప్రయత్నించినా సింథియా మాటలు ఎక్స్ టెండ్ చెయ్యడం లేదు. ఎంత అడిగితే అంతే చెప్పేసి వెంటనే గిరుక్కున తిరిగి తన ఆఫీసు రూం లోకి వెళ్ళిపోతోంది. అఖరికి ఆ మె ఆఫీసు ముందు కొద్ది సేపు నిలబడినా ఆమె వెనక్కి చూదడం లేదు”.
“నువ్వు వెనుక ఉన్నావని ఆమె కి తెలియకపోవచ్చు. డెస్క్ దగ్గిర్ కూర్చోబెట్టి వర్క్ నేర్పాలి” .. కౌశిక్ ఆరాటం.
లహరి ముందు చెప్పిన మాటను పెడచెవిన పెట్టాడు. లహరి మళ్లీ రిపీట్ చేసింది.
కౌశిక్ … ఐ హేవ్ ఆల్రెడీ మెన్షండ్ టు యూ. షి ఈజ్ నాట్ రెస్పాన్సివ్ అండ్ ఆల్ థ టైం సిటింగ్ విథ్ థ కంప్యూటర్. నెవర్ ఫౌండ్ హెర్సెల్ఫ్ ఫ్రీ. వాట్ డు యూ వాంట్ మి టు డు? … కాస్త గట్టిగా అనేసరికి ఆ పక్కనే ఉన్న సింథియా కు వినబడింది. కౌశిక్ కూడా అక్కడినుండి వెళ్ళిపోయి సింథియా రూం లోకి వెళ్ళాడు.
ఏం మాట్లాడాడో ఏమో … వెనక్కి వచ్చి, … మళ్ళీ అన్నాడు … “యు షుడ్ గివ్ యాన్ ఈ-మెయిల్ టు హెర్ ఫస్ట్ అండ్ టాక్ టు హెర్”. 
విచిత్రమైన ప్రేలాపన. మరి సింథియా ఏం చెప్పిందో మరి. అతని ప్రక్కనే నిలబడి ఉంది సింథియా.
లహరికి చిర్రెత్తుకొచ్చింది. “ఏదీ హలో … హౌ ఆర్ యూ అని ఆమెని పలకరించడానికి కూడా ముందుగా ఈ-మెయిల్ ఇచ్చి పెర్మిషన్ తెసుకోవాలా?”
టైం చూసుకొని అలా అడిగిన కూడా … ఆమె తిరిగి హౌ అబౌట్ యు అని తిరిగి ప్రశ్నిస్తాదే తప్పా … అడిగిన ప్రశ్నకు సమాధానమివ్వదు” అని టక టకా చెప్పింది లహరి. 
అలా డైరక్ట్ గా చెప్పేసరికి సింథియాకు ఏం చెప్పాలో తోచలేదు. అలా వింటున్నది. కౌశిక్ కు ఏం మాట్లాడాలో తెలియలేదు. వెళ్ళిపోయాడు. సింథియా కూడా వెళ్ళిపోయింది.
సింథియా రాకముందునుండి కౌశిక్, లహరిని విసిగిస్తున్నాడు సింథియా విషయంలో. అప్పటికే ఆమె ఓర్పు పరీక్షించబడింది. ఇప్పుడు ఆమెకి, లహరికి మధ్యలో వస్తున్నాడు. 
మరుసటి రోజు ప్రొద్దున్న మళ్లీ లహరిని కలిసాడు కౌశిక్. ఈసారి సౌమ్యమైన గొంతుతో, చెప్తున్నాడు.
“లహరీ … నువ్వు చేస్తున్నవి చాలా ముఖ్యమైన పరిశోధనలు. వాటిని సింథియాకి గాని, మరెవ్వరికి గాని అప్పజెప్పడం నాకు ఇష్టం లేదు. అంతా నువ్వు, బాబ్ చూసుకోవాలి. కాకపోతే మీరిద్దరూ చేసేటప్పుడు సింథియాని కూడా పిలిచి చూడమనండి, ప్రతి ఒక్క స్టెప్ జాగ్రత్తగా ఆమెని పరిశీలించమని, తన బుక్ లో వ్రాసుకోమని చెప్పండి. కానీ తనని చెయ్యమని అడగొద్దు. తనకి వేరే ప్రాజెక్ట్ ఆలోచిస్తాను. షి ఆల్రెడీ స్టార్టెడ్ ఇన్ థ ల్యాబ్, జస్ట్ సిట్టింగ్ ఇన్ థ ల్యాబ్ విథౌట్ వర్క్”
లహరి, బాబ్ లు ఊపిరి పీల్చుకున్నారు, ఇహ తమని కౌశిక్ విసిగించడు అని.
“ఓకే. ష్యూర్ అని చెప్పింది లహరి. 
కౌశిక్ ఇంతకు మునుపు చెప్పినట్లు ఈ-మెయిల్ ఇచ్చింది, చెయ్యబోయే ఎక్స్ పెరిమెంట్ గురించి సింథియాకు, ఫలానా టైం కల్లా వచ్చి చూడమని. ప్రక్కనే ఉన్నా ఆమెని మాట్లాడించడానికి లేదు. ఈ-మెయిల్ ఇవ్వాలి. అదేకదా వాళ్ళిద్దరూ తీర్మానించినది.
ఆ ఈ-మెయిల్ కి సమాధానం కూడా ఇవ్వలేదు సింథియా, కాని టైం కి వచ్చింది. ఆమె మాట్లాడినా, మాట్లాడకపోయినా సరిగ్గా … వీళ్ళిద్దరూ మాత్రం వాళ్ళ డ్యూటీ వాళ్ళు చేసారు. 
సింథియా మాత్రం దిక్కులు చూడడం, ఏదీ వ్రాసుకోకుండా. అలాగే మధ్య మధ్యలో ఫోన్స్ అటెండ్ అవ్వడం తో సర్దాగా గడిపేసింది. లహరి, బాబ్ లు అవాక్కయిపోయారు.
మధ్యాహ్నం … కౌశిక్ మళ్ళీ వచ్చాడు. తానంతట తానే సింథియా టాపిక్ ఎత్తి సింథియా రూం కి వెళ్ళి ప్రొసీజర్ అంతా ఎక్స్ ప్లెయిన్ చెయ్యమన్నాడు.
లహరి, బాబ్ మొహాలు చూసుకున్నారు. ఇద్దరూ చెప్పారు. “ఎక్స్ పెరిమెంట్ చేస్తూ ఆమె విశదీకరిస్తేనే తానేమీ పట్టించుకోలేదు, షి ఈజ్ లుకింగ్ హియర్ అండ్ థేర్ అం డ్ కీప్ అటెండింగ్ ఫోన్ కాల్స్. షి లెఫ్ట్ ఇన్ బిట్వీన్ అం డ్ కేం లేటర్ అండ్ యాక్టె డ్ సర్ప్రైజ్ థట్ వియ్ ఫినిష్డ్”.
ఆమె ఫోన్ కాల్స్ అయ్యేంతవరకు … ఎక్స్ పెరిమెంట్ ఆప్లేము, వెంటవెంటనే చెయ్యాలి. యు న్యూ థట్.
“యెస్.. థట్స్ వై, యు షౌడ్ హేవ్ రిటన్ ప్రొసీజర్ ఆన్ థ పేపర్ అండ్ ఎక్స్ ప్లెయిన్ హెర్ బిఫోర్… అని మళ్ళీ సాగడం, లహరి ప్రాణం తియ్యడం మొదలు పెట్టాడు.
బాబ్ ఇక చూడలేక, కల్పించుకున్నాడు. 
“డా. కౌశిక్, వియ్ కెన్ నాట్ కీప్ టెల్లింగ్ సింథియా డూ థిస్ అండ్ డూ థట్. షి షుడ్ ఇన్వాల్వ్ ఇన్ థ ప్రోజెక్ట్”
“ఇఫ్ యు గయ్స్ ఆస్క్ హర్ … థెన్ ఓన్లీ షి విల్ కం”…. కౌశిక్ ఉవాచ (అలా చెప్పి పంపి ఉంటుంది సింథియా)
“థట్స్ రాంగ్. షి ఈజ్ ఈక్వల్లీ పి. హెచ్.డి. వియ్ కెన్ నాట్ ఆస్క్ హెర్ టు డు థిస్ .. డు థట్. షి ఈజ్ నాట్ విల్లింగ్ ఈవెన్ టు లిజన్ అం డ్ స్పీక్. వియ్ కెన్ నాట్ కీప్ గివింగ్ ఈ-మెయిల్స్ టు హెర్ వెన్ షి ఈజ్ సిటింగ్ నెక్స్ట్ టు అస్” చాలా గట్టిగా సమాధానమిచ్చాడు బాబ్.
అప్పటికి కౌశిక్ మారు మాట్లాడకుండా వెళ్ళిపోయాడు. సింథియా కూడా చప్పుడు చెయ్యకుండా లోపలే ఉండిపోయింది.
దీన్నిబట్టి అప్పుడు అర్ధమయ్యింది లహరికి, ల్యాబ్ లో అందరికీ. సింథియా చేసే ప్రతి వెధవ పనిని కౌశిక్ కవర్ చేసుకుంటూ వస్తున్నాడనీ, తానే వికృతపు పని చేసినా అది కౌశికి కు కవరింగ్ ఇచ్చి చెప్పి మరీ సింథియా, లహరి మీదకు యుద్ధానికి పంపిస్తున్నదని.
ఈ యుద్ధం అలాగే కొనసాగింది, ఎక్కువ అయిపోయింది. అలాగని లహరిని ఇద్దరూ వదలడం లేదు. ముఖ్యం గా సింథియా ఎందుకంటే కౌశిక్ ఆమెతో సింథియాని లింకు పెడుతున్నాడు. 
సింథియాకు తాను చటర్జీ దగ్గిర చేసిన ఉద్యోగం లాంటిది ఆశించింది కౌశిక్ దగ్గిర. కానీ కౌశిక్ మరోలా ట్రీట్ చేస్తున్నాడు. ఇది భరించలేకపోతోంది సింథియా.
అందుకే సింథియా ఇలా చిన్న చిన్న తగువులు పెడితే సరిపోదు, తన ఒకప్పటి స్వరూపం బయటకు తియ్యాలి, ఈ లహరిని బయటకు తగిలెయ్యాలి అని ధృఢం గా నిర్ణయించుకున్నది రాత్రంతా ఆలోచించి.
ఇహ భర్తా రాకేష్ ని గాలికి వదిలేసింది, ఇప్పుడు ఆలోచనంతా లహరిని వెళ్ళగొట్టడం, కౌశిక్ కి మళ్ళీ దగ్గిరవ్వడం. ఇహ తాను కన్నీళ్లు ఆపి, ఎదుటివారిని కన్నీళ్ళు పెట్టించడానికి రెడీ అయిపోయింది. 
తనకా కాంఫిడెన్స్ తన మీద తనకి పెరగడానికి డ్రెస్ వేసుకునే విధానం మార్చింది ముందు. టైట్ షర్ట్, లో వెయిస్ట్ టైట్ జీన్ ప్యాంట్, అంత ఎత్తు బూట్స్ వేసుకొని … టక్ టక్ మని ఎత్తి పెట్టి నడవడం మొదలెట్టింది ల్యాబ్ లో. ఆ శబ్దాలకు అందరూ తలెత్తి చూశారు. ఆమె అలంకరణలో కూడా తేడా వచ్చేసింది. ఒకేసారి అందరికీ హలో చెప్పేసి … కౌశిక్ ఆఫీసులోకి వెళ్ళిపోయింది. పోతూ పోతూ అక్కడే ఉన్న అతని పి.ఏ కి కూడా ఒక హలో పడేసింది. అలా మధ్యాహ్నం వరకూ కాల్క్షేపం చేసేసి … అప్పుడు తన ఆఫీస్కి వచ్చింది. అంతే రోజూ ఆమె చేసే పని. అలా ఆరేడు నెలలు అయిపోయింది. అడపా దడపా ఏదో చేస్తున్నట్లు కనిపిస్తుంది, ఏమి చేస్తాదో తెలియదు.
బాబ్ ఇచ్చిన డోస్ తో లహరికి కాస్త కౌశిక్ పీడ విరుగుడయ్యింది. తాను మిగితా పన్లలో మునిగిపోయింది. ఈ లోపున తాము చేసిన వర్క్ కి మంచి పేరు వచ్చి అవార్డు కూడా అందుకుంది లహరి. కౌశిక్ ఆనందం. లహరి అవార్డ్ అందుకొనేటప్పుడు, టాక్ ఇచ్చేటప్పుడు కౌశిక్, ల్యాబ్ లో ఇతరులు లహరి ఫోట్స్ తీస్తుంటే సింథియాకు పుండు మీద కారం చల్లినట్లయ్యింది.
“ఏంటీ … తన ప్రయత్నాలు ఇలా బెడిసికొడుతున్నాయి. ఒక ప్రక్క కౌశిక్ ని మార్చుకుంటుంటే … ఈ లహరి ఇలా ఎదిగిపోవడం ఏంటి అదీ తన కళ్ళెదురుగా. ఇలా అయితే … కౌశిక్ పూర్తిగా మారడు ఒక ప్రక్క ఆమె ఎదుగుతుంటే … ఆమెనే గౌరవిస్తారు ల్యాబ్ అంతా. మరి నాకెప్పుడు గౌరవం రావాలి, నేనిలా పడుండడమేనా??????” ఎక్కడలేని సాగరమధనం సింథియాలో. 
తాను ఓడిపోయినట్లుగా భావించుకొని లహరి మీద అసూయా ద్వేషాలతో రగిలిపోతోంది సింథియా.
ప్రతి వీకెండ్ కౌశిక్ ని ఎక్కడో దగ్గిర లంచ్ అనో, డిన్నర్ అనో బయట కలుస్తూనే ఉంటుంది, ఎలాగూ పాత పరిచయం ఇండియానుండి. ఇద్దరికీ క్రొత్త లేదు. ఏ రాత్రికో ఇంటికి వెళ్తుంది. రాకేష్ అప్పటికి ఏదో ఒకటి తినేసి నిద్రపోతుంటాడు. అలా ఎవరి జీవితాలు వాళ్లు జీవించుకొనేలా వేదిక సెట్ చేసేసింది సింథియా.
కౌశిక్ కూడా సింథియా టైమింగ్స్ కి సెట్ అయిపోయాడు, వర్కింగ్ డేస్ లో వర్క్, సింథియా ఎలాగూ వర్క్ ప్లేస్ లో ఉంటుంది. వీకెండ్స్ మళ్ళీ సింథియాతో అక్కడా ఇక్క్కడా లాంగ్ డ్రైవ్స్. ఇలా తాను అనుకున్నది అనుకున్నట్లుగా జరుగుతున్నందుకు చాలా సంతోషంగా ఉంది సింథియా. తనను ఆనంద పరుస్తున్నందుకు కౌశిక్ కూడా సింథియాను వర్క్ చెయ్యమని అడగడంలేదు. లహరివాళ్ళు చేస్తున్న ప్రోజెక్ట్ లో సింథియా కూడా ఒక పార్ట్ అని వ్రాసేస్తున్నాడు పై అధికారులకు సింథియా ప్రోగ్రెస్ చెప్పాల్సి వచేటప్పుడు, ఆ విధంగా సింథియా కడుపులో చల్ల కదలకుండా జీవించేస్తున్నది.  
కానీ లహరి విషయంలో మాత్రం సింథియా కుదురుగా ఉండలేకపోతోంది. ల్యాబ్ లోనూ, డిపార్ట్మెంట్ లోనూ తనదే పై చెయ్యి కావాలి. ఆ దుగ్ధతో … 
లహరి తన ఆఫీసు రూంలో కూర్చొని ఏదో చదువుతూ… కాఫీ త్రాగుతోంది. ఈలోపుల ఏదో ఫోన్ వచ్చింది. వెంటనే లహరి కాఫీ అక్కడ వదిలి … ఆఫీసు రూం బయట ఉన్న ఫోన్ తియ్యడానికి వచ్చింది. ఏదో మాట్లాడి వెళ్ళి తిరిగి వెళ్ళిపోయింది. ఇదంతా జాగ్రత్తగా చూస్తోంది అవకాశం కోసం అన్నట్లు సింథియా.
వెనక్కి రాబోయి మళ్ళీ అక్కడే ఉన్న అందరికీ ఆనందం గా చెప్పింది- తనకు నెక్స్ట్ లెవెల్ ప్రమోషన్ ఖాయమయ్యిందని, అయితే అఫీషియల్ గా లెటర్ ఆన్ థ వే అని. దానితో అందరూ ఆనందం తో షేక్ హ్యాండ్స్ ఇచ్చి కంగ్రాట్స్ చెప్పడం, కౌశికి కూడా వచ్చి ఆ అనందం లో పాలు పంచుకోవడం, సింథియా కు తల కొట్టేసినట్లయ్యింది. కౌశిక్ తాను గీసిన గీతలో ఉండడంలేదనే ధ్యాస పెరిగిపోయింది సింథియాకు. ఎంతసేపు చటర్జీ దగ్గిర తన వైభవాన్ని తలచుకొని కుమిలిపోతోంది.
తాను మాత్రం ఇదేమీ విననట్లు అక్కడినుండి వెళ్ళిపోయి నటించింది. కొద్ది నిముషాల తర్వాత … లహరి తన ఆఫీసు రూం లోకి వెళ్ళి చల్లారి పోయిన కాఫీని మైక్రో వేవ్ లో వేడి చేసుకొని త్రాగింది. అందరూ వెళ్ళిపోయారు.
ఎందుకో … ఆ రాత్రి కాస్త నలతగా అనిపించింది లహరికి. అయినా మరుసటిరోజు ప్రొద్దున్న అఫీసుకి మామూలుగానే వచ్చేసింది. మళ్ళీ ఏదో ఒక పని చేస్తూ మధ్య మధ్యలో కాహీ అని, జ్యూస్ అని కాఫీ అని తన ఆఫీస్ రూంలో త్రాగుతూ, టైం కి లంచ్ చేసి పని చేసుకుంటున్నది లహరి. సింథియా కనిపెట్టుకొనే ఉంది లహరికి దగ్గిరలోనే తిరుగుతూ. 
ఇంతలో …. లహరికి మొహం తిరిగిపోయి, మొహం నుండి శరీరమంతా … రేషస్ వచ్చేసి కళ్ళు బైర్లు కామ్మి, గొంతు పట్టేస్తోంది. ఇది గమనించిన సింథియా…
“యెస్” … అని పిడికిలి బిగించి తాను సాధించిన ట్టుగా చెయ్యెత్తి గాలిలోకి విసిరి మనసున ఆనందిస్తోంది …చూస్తూ. 
(సశేషం)
రచన: డా. గురజాడ శోభా
….
పేరిందేవి
నవల చదువుతూ  కూర్చున్న వేద  ”అప్పలమ్మా ఓ అప్పలమ్మా” అని పిలిచింది
జవాబు రాలేదు.
” నిన్నే” రెట్టించింది
” అప్పలమ్మ సచ్చిందిగా  అమ్మగోరూ ”  ఇంకో పనిమనిషి రత్తాలు చేస్తున్న పని ఆపి వొచ్చి  చెప్పింది,
వేద  మనసు మొర్రో అంది. . . . .  ఆమెనే చూస్తూ నిలబడిన రత్తాలుకు కోపం వొచ్చింది. ”సచ్చినా అదే కావాలంట అమ్మగోరికి.  ఆ ముసల్ది ఏం మ్మాయ సేసిందో ఏందో ‘ అని మనసులో అనుకుంటూనే తన పని తాను
చేసుకోసాగింది.
వేద చదువుతున్న పుస్తకం మూసి నిట్టూర్చింది.
” ఏమైందమ్మగోరూ పుత్తకాన్ని  మూసేసినారేంటి ”? ఏమి కతున్నదందులో ”
”   ఏమి లేదు ”
”   అమ్మగోరూ ”
“మీకు ఆ యమ్మంటే అంత  ఇది ఎందుకండీ ‘
”  ఏ అమ్మంటే ”?
” ఇంకోరమ్మా అప్పలమ్మ” ‘కసి అసూయ కలగాపులగంగా ధ్వనించాయి ఆ మాటల్లో
” ఎందుకంటే  ఏం చెప్పను రత్తాలు. ఏమీ చెప్పలేను ” గొణిగినట్టుగా అంది వేద.
”రత్తాలు మీతో ఆడుకుందేటీ ?. . . . ఓ. . . . . ఆ యమ్మ అల్లప్పుడెప్పుడో గంద పుట్టింది.  మీ యమ్మగోరి కంటే శానా పెద్దదికాదేటీ ?
”అవును చాలా పెద్ద అందుకే  నేను తనతో ఆడలేదు”.
” మీ  నాయనమ్మగోరి తోటిదంట  గందా
” అవును ”
”మఱైనా  మీకాయమ్మంటే అంత  ఇది ఎట్టండీ ? ముసిల్ది అని  చూసేటోళ్లు లేరని  జాలా? మీకు  చమురు పూసి,  నీరు పోసి ఆడించింది అని ఇఛ్చకమా ?” అడిగింది రత్తాలు.
‘ ఏమో. . . ఏమిటో మరి ‘ గొణిగినట్టుగా అంది వేద.  ఆ మాటని అక్కడితో ఆపేసింది.
రత్తాలు పెరటివైపుకు  వెళ్ళింది. . . .  వేదకి మాత్రం ఏదోగా అనిపించింది.  నవలలోని మనసుకు హత్తుకునే అంశం చదవగానే అప్పలమ్మకి చెప్పాలని తనకి ఎందుకు అనిపించింది? రత్తాలు అన్నట్టు ఆమెకి తనకీ మధ్య వున్నదేమిటి?తన వయసుదే అయినా రత్తాలుకు ఆ మాట కూడా చెప్పాలని తనకి అనిపించలేదు సరికదా  రెట్టించి అడిగినా నవలలోచదివిన అంశాన్ని ఎందుకు షేర్ చెయ్య లేకపోయింది?
నవలని తెరిచింది.  సోఫాలో జార్లపడింది.  కానీ మనసును మాత్రం కేంద్రీకరించలేకపోయింది.
మనసు బాల్యం వైపుకు పరుగందుకుంది. .  వేద పుట్టినప్పటినుండి ఆమెకి స్నానం చేయించడం మొదలుకుని జోలలు పాడడం వరకూ చేసిన అప్పలమ్మ బోలెడన్ని కధలూ కబుర్లూ చెప్పేది. అమెఆర్ధికంగా   అట్టడుగునుండే వారి కథలే చెప్పినా కష్టాలూ కన్నీళ్లను వివరించేది కాదు.   జానపదుల జీవన చిత్రణ , ఆచార వ్యవహారాలూ , ఆడుతూ పాడుతూ పనీ పాటలు చేసుకునే వారి సంగతులూ వారిమధ్య గల ఆప్యాయతా అనురాగాలూ  ఆమె పాటల్లో వినిపించేవి.  తెలియకుండానే అవి వేదను  ఆకట్టుకునేవి.  పోలేరమ్మ, నూకాలమ్మ లను కొలిచే అప్పలమ్మ వేదకి ఏ అనారోగ్యం కలిగినా తమ పూజలు చేసేది. తాయత్తులు కట్టేది.
నాయనమ్మ రామాయణ,  భారతాలు చెప్పేది. .  అమ్మ తెలుగు పద్యాలు నేర్పేది.  అవి తన మీద ప్రభావం చూపేవి కాదు.  కానీ జానపద ఫక్కీలో అప్పలమ్మ  చెప్పిన రామకథ , పనీపాటలు చేసుకునేవారి  పాటలు భలేగా నచ్చి నోట్లో  నిత్యం ఆడేవి.  ఆ మాట ఇంట్లో ఎవ్వరికి తాను చెప్పలేదు కానీ తనకే కాదు అప్పలమ్మకి కూడా తెలియకుండానే  ఆమె తన ప్రధమ గురువు అయిపొయింది.
ధనికుల ఇళ్లల్లో వున్నట్టే తమ ఇంట్లో కూడా ఎందరో పని వాళ్ళు ఉండేవారు.  కానీ వారు ఎవ్వరితోనూ లేని చేరిక అప్పలమ్మతో చక్కగా జరిగిపోయింది.  స్కూల్లో జరిగిన సంగతులూ,  టీచర్ల విషయాలు ఆమెతోనే ఎక్కువగా  పంచుకునేది.  క్లాస్ ఫస్ట్ వొస్తే అభినందించాలి  అని అప్పలమ్మకి తెలియదు.  కానీ తాను ఆమెకే  ముందు చెప్పింది.  ముందు వోచ్చా  క్లాసులో అంటే స్కూల్కి ముందు వెళ్లడమనుకుందామె.  అది కాదని వివరించడం కష్టమే అయ్యింది. కానీ ఆమెకి అంతా  వివరించి కానీ వొదలలేదు తాను.  అందుకే తర్వాత ఆ వివరాలన్నీ ఆమెకి అర్ధమయ్యి విపులంగా అడిగేది. చక్కగా వినేది
అప్పలమ్మ కూడా తనతో కష్ట సుఖాలు పంచుకునేది. తాగి వొచ్చి మొగుడు కొట్టడం గురించి చెప్తూ’ రేపు సేస్తా పెనిమిటి పెండ్లి’ అనేది.  మర్నాడు ప్రొద్దున్న నిజంగానే అతను  పిల్లిపిల్ల అయ్యేలా చూసేది.  మగవాడి బలహీనతలను చూసి  చూడనట్టు చూడాలి. కానీ వొదిలి పెట్టకూడదు.  మొగుడ్ని దిద్దుకునేది వాడితో సర్దుకునేది మనమేగా అనేది.
రోజూ నాన్నమ్మ కాళ్ళు పిసుకుతూ లోకాభిరామాయణం చెప్పేది.  అప్పుడు  అప్పలమ్మ పూర్తిగా నాన్నమ్మకి నచ్చే సంగతులే చెప్పేది, .  ఉక్కుల్లా ఉండేవి ఆమె చేతులు.
ఒక రోజు” నా మనవడు పట్నంలో వుండే గుంటడు.  ” అంటూ ఒక కుర్రాడిని చూపించింది.  అతని వైపుకు తిరిగి ”ఎవరో ఎరుగున్నావా ?” అని అడిగింది.
” అమ్మాయిగోరు ” అన్నాడు
” కాదేహే ” అంది
” అట్లానేసినావేటి ?”  అంది కుర్రాడితో వొచ్చిన  తల్లి.
” ఆ యమ్మ నా ఫెండు ” అంది నోరంతా చేసుకుని నవ్వుతూ
ఆ సంగతి విన్న కుర్రాడు బుర్ర గోక్కున్నాడు. తనకి కూడా ఆ పదం విచిత్రంగానే వినిపించింది.  కానీ ఆలోచిస్తే నిజమనే అనిపించింది కూడా.
అప్పలమ్మ మనవడు ప్రతీ సెలవలకి వచ్చేవాడు.  వొచ్చినప్పుడల్లా  ఆడేవాడు.  వొక్కగానొక్కపిల్లగా పుట్టి పెరగడం వల్లో ఏమో  తనకి ఆడేందుకు ఎవ్వరూ ఉండేవారు కాదు.  లంకంత ఇంట్లో ఒంటరిగా పెద్దల మధ్య తిరిగే తనకి సమవయస్కుడైన అతడితో మంచి స్నేహం కలిసింది.  ఆ స్నేహం వల్లే  వయసు పెరిగినా వొస్తూ ఈ మాటా ఆమాటా చెప్పి  పోతూ ఉండేవాడు.  ఏదో తెలియని ఆకర్షణ అతని మీద కలిగింది.
ఇంట్లో పెళ్లి సంబంధాలు చూడడం మొదలెట్టారు.  ఒక రోజు పెళ్లి చూపులు ఏర్పాటు చేశారు.
” నేనతన్ని చేసుకోను అప్పలమ్మ” అంది తాను
” సూడకుండానే సెప్పేసినావే0టి ?”
” నేను నీ మనవడిని చేసుకుంటాను అంది మెల్లగా ”
అప్పలమ్మ చేతుల్లోని పూలు కిందకి జారి పడ్డాయి.  క్షణం మౌనంగా నిలబడిపోయింది. తేరుకుని ”ఏటుంది ఆడిలో” అని అడిగింది.
” ఏమి తక్కువ ?” అన్నీ  ఉన్నాయి పొడుగ్గా,  బలంగా ఎంతమంది పక్కనున్నా ఓడించేలా ఉంటాడు.  చదువుకున్నాడు.  అంది
”ఎటెటీ సదూకున్నాడా ? ఆడి సదూకీ  నీ సదూకు సాపత్యముంటదా ?నీలాగు మాటాడొస్తదా  ఆడికి ”
” అవన్నీ నేను నేర్పుకుని మంచి మనిషిగా తీర్చిదిద్దుకుంటాను ”
గలగలా నవ్వింది అప్పలమ్మ”.  గా సుద్దులన్నీ కధల్లా.  సినేమాల్లా తొంగి సూస్తాయి కాదేటీ ? యిండ్లల్ల అవి వుండేటివి  కాదు తల్లి పోలేరమ్మ మీద  ఆన ”
తాను ఎన్ని మాటలు చెప్పినా అన్నీ కొట్టి పారేసింది అప్పలమ్మ.  పెళ్ళిచూపుల్లో కూర్చోడం , వాళ్ళు ఓకే చెయ్యడం అన్నీ  అయ్యాయి. .  తన పెళ్లి జరిగిపోయింది
సారె సామాన్లతో పాటు ఒక జంటని తోడిఛ్చి పంపుతామన్నారు కన్నవాళ్ళు.  తాను ఆ దంపతులు కాక అప్పలమ్మ కావాలని కోరింది.
”  ఆ ముసల్ది నీకేమి సాయమే ?” అన్నా తాను అప్పలమ్మే కావాలని పట్టు పట్టింది.  అప్పటికే అప్పలమ్మ భర్త పోయాడు. ఆమె రెక్కల్లో సత్తువా వుడిగింది అలాంటి ఆమెని కొడుకులు పట్టించుకోవడం మానేశారు అన్న సంగతి తెలిసి తనతో తీసుకు వొచ్చేసింది.
”అయ్యో నేనేటి తల్లి నీతో వొచ్ఛేది”  అంది కన్నీళ్లతో  అప్పలమ్మ.
” నువ్వు నా ఫ్రెండ్ని అన్నావుకదా ఫ్రెండ్ని ఫ్రెండ్కాక ఇంకెవరు చూసుకుంటారు ”అంది  తాను.
అప్పలమ్మ తనతో వచ్చాక  పెద్దవాళ్ళు ఫ్రెండ్స్ అయితే వుండే లాభమేంటో తెలిసింది.  మంచి చెడూ చెప్పడం  ఎవరితో ఎలా మసలుకోవాలో ఏ సమస్య ఎదురయితే ఎలా తట్టుకోవాలో తెలిసింది. సినిమాలూ, పుస్తకాలూ, వ్యక్తులను గూర్చి చర్చించడమూ అలవాటయ్యింది.  టీవీ సీరియల్స్ అలవాటు పడుతున్న తనని ఖండించింది.
” ఏటమ్మా ఆ కథలేటి?  ఏ సంసారo లోనైనా  అట్టా  వుంటవా? యేటి మందికి సెప్పాలి యెటొద్దు అనేది  తెల్వకుండా తీసేస్తున్నారు కాదేటీ ”అంటూ మాన్పించింది.
స్వార్ధానికి పరాకాష్టగా మారిపోయిన సమాజంలోని వ్యక్తుల మధ్య సంబంధ బాంధవ్యాలు ఆర్ధిక అంశాలను దాటి ముందుకు పోవడం లేదని కుల రాజకీయాలతో కుటిలంగా ఎదగడం , పవర్ పేరిట పాపిష్టి పనులు చెయ్యడం హేయమని అందువల్ల ఆచి తూచి అడుగెయ్యాలని తెలిపింది.
ఒకటేంటి  అన్నిటా తాను అప్పలమ్మ మీద ఆధారపడుతూ వొచ్చింది.  అందుకే ఆమె మరణం తనని ఇంతగా కృంగదీసింది.
” నేను సచ్ఛే రోజులు వొచ్చచేసినాయి గందా  వేదమ్మా” ఆందో రోజు.  అప్రస్తుతమైన ఆ అంశం ఎందుకు తెచ్చిందో తనకి అర్ధంకాక అయోమయంగా చూసింది.
” టీవిలో సూసినాను గoదా  సచ్చినంక  వొళ్ళు మొత్తం ఇచ్ఛేస్తే శానామంది బతుకుతారని. లేదంటే డాక్టర్ చదివే వాళ్లకి నేర్పే  శవాలు  ఇవ్వచ్చట గదా అవి దొరుకుట లేదంటగా  నాకూ అట్టా  సెయ్యాలనుంది  వేదమ్మా పేద ముండని.  జానెడు పొట్ట పోసుకోడమే కానీ వోరికీ పైసా ఇచ్చినది లేదు గందా ‘ అందుకోసం ఆ కాగితాలేమన్నా ఇచ్ఛేసినావంటే ఏలి ముద్రలేసేస్తా ”’అంది.  ఆ పని చేసి కానీ స్థిమిత పడలేదు.
అప్పలమ్మ పోయాక ఆమె శరీరాన్ని మెడికల్ కాలేజీకి దానం చేసి ఆమె చివరి కోరిక తీర్చింది.  కానీ తాను మంచి మిత్రురాలిని శ్రేయోభిలాషిని కోల్పోయింది. ఆ లోటు పూడ్చలేనిది.  నిట్టూర్చింది
” వేదా నీ స్నేహితురాలిని గురించి ఫ్రెండ్షిప్ డేని పురస్కరించుకుని ఆన్ లైన్ పత్రికకి రాసిన నీ వ్యాసం బాగా పేరు తెచ్చుకుంది.  దానికి మంచి రేటింగ్ వొచ్చిందని మీ ఇద్దరి ఫొటో వైరల్ అయ్యిందని  వివరించారు నీకు అభినందనలూ పంపారు చూడు. ”.  లోపల గదిలో ఆదివారం మూడ్లో రిలాక్సడ్గా కూర్చున్న శ్రీవారు వొఛ్చి చెప్పడంతో ఉత్సాహంగా లేచింది వేద
” స్నేహానికి కులం అడ్డు రాదనీ,  వయసు తేడా పర్వాలేదని, ఆర్ధిక అసమానతలు కానీ విద్య అవిద్య అనే అంశాలు కూడా అడ్డుకోవని మనసులు కలిస్తే చాలని యెంత బాగా నిరూపించిందో ఆ స్నేహితుల స్నేహ సంబంధం అనుసరణీయమైన ఆ బంధం. . . . . .  ” ఎడిటర్ తమ స్నేహబంధాన్ని గూర్చి వివరించి ముగించిన అక్షరాలను సజల నయనాలతో చదువుకుంటూ ఉండిపోయింది వేద. 
రచన: YSR లక్ష్మి
          రావి చెట్టు కింద బెంచ్ మీద విచారవదనంతో కూర్చున్న శాంతమ్మ దగ్గరకు రాధమ్మ వచ్చి “ఏమిటి శాంతమ్మా? ఒంటరిగా కూర్చొని ఏమి ఆలోచిస్తున్నావు?”అని అడిగింది.
     దీర్ఘంగా ఒక నిట్టూర్పు విడిచి “ఈ బ్రతుక్కి ఒంటరిగా కాక ఇంకేమి మిగిలింది? ఆయన ఈ కష్టాలేమీ చూడకుండా మహరాజు లాగా వెళ్ళిపోయాడు.  నేనేమో దిక్కులేనిదానిలా ఇక్కడ పడి ఉన్నాను. “అని అన్నది శాంతమ్మ.
     “అదేమిటి శాంతమ్మా! అలా అంటావు.  ఇక్కడ నీ చుట్టూ ఇంతమందిమి ఉన్నాము.  మీ అబ్బాయి వారం పది రోజులకొకసారి వచ్చి చూసివెళుతూనే ఉన్నాడయ్యే. ఇంకేమి కావాలి. ”
    “ఆ చూస్తున్నాడులే. నన్ను తీసుకు వచ్చి ఈ జైలులో పడేసి బ్రతికున్నానో, చచ్చానో అని వస్తాడు. “అని ఈసడింపుగా అంది.
   అప్పుడు ఇంక ఏమి మాట్లాడినా శాంతమ్మ వినదని మౌనంగా అక్కడ నుంచి వెళ్ళిపోయింది రాధమ్మ.
                    *****.
                    అది ‘కస్తూరిబా వృధ్ధుల ఆశ్రమం’. అక్కడ శాంతమ్మ కంటే పెద్దవారు ఇంచుమించు అదే వయసు వారు 60 మంది వరకు ఉంటారు. కొంతమంది జంటలుగా మరికొంతమంది భార్యాభర్తలలో ఒకరు చనిపోయి మరొకరు ఒంటరిగా ఉంటారు. వారంతా పిల్లలకు దూరంగా ఉంటున్న వృధ్ధులు. కొందరు ఇష్టంగా, మరికొందరు అయిష్టంగా అసంతృప్తిtగా శాంతమ్మ లాగా ఉండే వారు ఉన్నారు. కాని వారి సంఖ్య చాలా తక్కువ.
                 పట్టణానికి దూరంగా పది ఎకరాల విస్తీర్ణంలో ఉన్న ఆశ్రమం అది. చుట్టూ కాంపౌండ్ వాల్. దానిని ఆనుకొని వేప ,  రావి,  మామిడి,  జామ చెట్లు. గేట్లో నుంచి కాలి బాట కిరువైపులా రకరకాల మందారాలు,  నంది వర్ధనాలు. కొంచెం ముందుకు వెళ్ళగానే కుడి వైపున ఆఫీసు. అది దాటితే వర్తులాకారంలో మూడు భవనాలున్నాయి. ముందు చిన్న వరండా,  వెనుక రెండు రూములు వాటికి అటాచ్డ్ బాత్ రూము ఉన్నాయి. మధ్యలో అంతా పూలమొక్కలు, క్రోటన్ మొక్కలు ఒక క్రమ పధ్ధతి లో పెంచబడినాయి. బిల్డింగుకు వెనుక వంటశాల , భోజనశాల ఉన్నాయి. దానికి మూడు బిల్డింగుల నుంచి దారి ఉన్నది. వాటి ఎడమ వైపున చిన్న గ్రంధాలయం, దానిని ఆనుకొని సమావేశ మందిరం ఉన్నాయి. అక్కడ పనిచేసేవారు ఉండటానికి వెనుక ప్రహరీని ఆనుకొని షెడ్లు వేయబడి ఉన్నాయి.  ఉదయం ఇడ్లీ, ఉప్మా, కిచిడీ 7. 30-8 గంటల మధ్యలో పెడతారు. 11-12మధ్య భోజనం, 4కి బిస్కట్లు, టీ, సాయంకాలం 7 గంటలకల్లా మరల భోజనం ఇలా ఒక క్రమపధ్ధతిలో ఉంటాయి. వెళ్ళగలిగినవారు భోజనశాలకు వెళ్ళి తింటారు. లేని వారికి వాళ్ళే రూముకి తీసుకొని వచ్చి పెడతారు. గ్రంధాలయంలో ఆధ్యాత్మిక, మత గ్రంధాలు మరికొన్ని పుస్తకాలు ఉన్నాయి. రెండు తెలుగు, ఒక ఇంగ్లీషు పేపర్లు వస్తాయి. ప్రతి ఆదివారం ఉదయం  డాక్టర్లు వచ్చి పరీక్షించి సలహాలు, సూచనలు చేస్తారు. సాయంకాలం ప్రముఖులతో ఆధ్యాత్మిక ప్రవచనాలు ఉంటాయి.  రోజూ వాకింగ్ చేయడమో , సమావేశ మందిరంలో రకరకాల చర్చలు చేయడమో మగవారు చేస్తే, ఆడవారు చెట్ల కింద కబుర్లతో కాలక్షేపం చేస్తారు. కదలడానికి ఓపిక లేనివారు రూముకే పరిమితమై టీవి చూస్తూ కాలం వెళ్ళదీస్తారు. మొత్తం మీద వాతావరణం గంభీరంగా ఉన్నా ఆహ్లాదకరంగా ఉంటుంది.
                               ఆ ఆశ్రమం ఒక ఎన్. ఆర్. ఐ కట్టించింది. అతని పేరు రఘు. వాళ్ళ తల్లిదడ్రుల్ని తన దగ్గరకు వచ్చి ఉండమంటే  వారు దేశం వదిలి రాననడంతో నగర ప్రముఖుడు, స్నేహితుడు అయిన బార్గవ్ సలహాతో ఈ ఆశ్రమ నిర్మాణానికి నడుము కట్టాడు. వారితో పాటు మరికొందరికి నిశ్చంతగా ఉండే నీడ కల్పించాడు. అక్కడ ఉండే వారి నుంచి నామ మాత్రపు రుసుము వసూలు చేస్తారు. నిర్వహణ బార్గవ చూసుకుంటాడు. ఆర్ధిక సహాయం రఘు చేస్తాడు. ప్రశాంతంగా జరుగుతోంది.
                         శాంతమ్మ కొద్దికాలం క్రితమే అక్కడ జేరింది. వచ్చిన దగ్గర నుంచి అందుకు కారణమైన కొడుకునీ, కోడల్నీ తిడుతూనే ఉంటుంది. తనకు ముగ్గురు పిల్లలు ఉంటే తాను అక్కడ ఉండాల్సిన ఖర్మ ఏమిటని? ఆమె ఆలోచన. అక్కడ ఉండే వారందరూ దిక్కులేని వారని ఆమె ఉధేశం.
                  ఆ రోజు ఆదివారం శాంతమ్మ కొడుకు ఆమెను చూడటానికి వచ్చాడు. కొడుకుని చూడగానే ముక్కు చీదుతూ ఏడుస్తూ తనని అక్కడ నుంచి తీసుకుపొమ్మని గొడవ మొదలుపెట్టింది. అతడు నచ్చ చెప్పబోయినా ససేమిరా వినటం లేదు. ఏమి  చేయాలో తోచక నిస్సహాయంగా చూస్తూ నిలబడ్డాడు. దూరంగా అతన్ని చూసి రెండుమూడుసార్లు మాట్లాడి ఉండటంతో  పలకరించడానికీ దగ్గరకు వచ్చి “బాగున్నావా బాబూ?”అన్నది.
       అతడు కూడా ఆమెను కుశల ప్రశ్నలు వేసి “చూడండి పిన్ని గారూ! అమ్మ ఇంటికి తీసుకొని వెళ్ళమని గొడవ చేస్తుంది. రమకి ఆరోగ్యం బాగుండటం లేదు. పరీక్షల కోసం రోజూ హాస్పటల్స్ చుట్టూ  తిరగవలసి వస్తోంది. అందుకే ఈమెను ఇక్కడ పెట్టింది.  ఇంట్లో ఉంచితే అన్నీ సమయానికి అమరాలి. కొంచెం కూడా సర్దుకుపోదు. మా పరిస్థితికి అది సాధ్యం కాకే ఉంచాను. మా చెల్లెళ్ళ దగ్గరకు పంపమంటుంది. వాళ్ళు తల్లి అని చూడటానికి కూడా రారు. పొరపాటున ఒక్కరోజు ఉంచుకోమని అడిగినా ఏదో సాకు చెప్పి తప్పించుకుంటారు. నేనేమీ శాశ్వతంగా ఉండమనటం లేదు.  తనకు తగ్గేవరకు ఉండమంటున్నాను. మీరే చెప్పండి? మీరు ఇక్కడ నాలుగు యేళ్ళుగా ఉంటున్నారు. సౌకర్యంగా లేకపోతే ఉండ్లేరుగా?”
         “ఆమేం చెబుతుందిరా? వాళ్ళకు చూసే వాళ్ళు లేక ఇద్దరూ ఇక్కడ పడి ఉంటున్నారు. నువ్వుండగా నాకేమవసరం?” అంది శాంతమ్మ  కోపంగా.
          రాజు గతుక్కుమని రాధమ్మ వేపు చూసాడు. ఆమె నవ్వుతూ శాంతమ్మ చేయి చేతుల్లోకి తీసుకొని పక్కన కూర్చొని “మీరు పొరబడుతున్నారు. నాకు ఇద్దరు అబ్బాయిలు, ఒక అమ్మాయి. పెద్దవాడు అమెరికాలో, అమ్మాయి డిల్లీ లో, చిన్నవాడు టౌన్ లో ఉంటారు. పెద్దవాడు రెండు రోజులకొకసారి చేసినా, చిన్నవాడు, అమ్మాయి పొద్దున ఒకరు సాయంకాలం మరొకరు రోజూ ఫోన్ చేస్తారు. మేము ముగ్గురి దగ్గరా వారి పిల్లలు కొంచెం పెద్దయ్యే వరకు ఉన్నాము. పిల్లలు చదువులతో పెద్ద వాళ్ళు ఉద్యోగాలతో బిజీ అయ్యారు. మాతో గడిపే సమయం తగ్గిపోయింది. అలా అని వారి పనులు మానుకొని మాతో ఉండలేరుగా. వాళ్ళూ బాధ పడేవారు. చుట్టుపక్కల మా వయసు వారు లేరు. ఎవరి పని మీద వారు వెళితే ఉదయం నుంచి సాయంకాలం వరకు ఒకరి ముఖం మరొకరు చూసుకుంటూ ఉండాల్సివచ్చేది. అప్పుడే మావారి స్నేహితుడు ఈ ఆశ్రమం గురించి చెప్పారు. పిల్లల్ని ఒప్పించి ముందు కొద్ది రోజులు చూద్దామనుకున్నాము. కాని ఇక్కడ ప్రశాంత పరిసరాలు, స్నేహపూరిత వాతావరణం నచ్చి ఉండిపోయాము. ఇప్పటికీ పిల్లలు ఫోన్ చేసినప్పుడల్లా రమ్మని గొడవ చేస్తూనే ఉంటారు. మనం టౌన్ లో ఉంటే డాక్టర్ దగ్గరకు వెళ్ళాలన్నా, ప్రవచనాలు వినాలన్నా ఎక్కడెక్కడకో వెళ్ళాలి. పిల్లల మీద ఆధారపడాలి. ఇక్కడ మనకు అన్నీ అందుబాటులో ఉన్నాయి. ఒకరికి కొంచెం ఆరోగ్యం బాగోకపోయినా తగ్గేవరకు ఎవరూ సరిగా నిదరపోరు. మనమేమీ ఇక్కడ కష్టపడటం లేదు కదా!పైగా కావలసినంత స్వేచ్చ. టి వి పెట్టుకుంటే పిల్లల చదువులు పాడవుతాయన్న భయం లేదు. వృధ్ధాశ్రమంలో ఉండటం చిన్నతనమో, తప్పో కాదు. మారుతున్న కాలపరిస్థితులకు అనుగుణంగా మనమూ, మన ఆలోచనా విధానమూ మారాలి. తల్లికి పిల్లలు బరువు కానట్లే పిల్లలకు తల్లిదండ్రులూ బరువు కాదు. వయసుతో పాటు మన మనసూ విశాలమవ్వాలి. ‘సర్వత్ర సమభావస్థిత మనస్కులు ఈ జన్మయందే సంపూర్ణ జగత్తును జయించిన వారగుదురు ‘–అనేది గీతా బోధ. మన చుట్టూ మనతో స్నేహంగా మెలిగే వారంతా మనవారే అనుకుంటే నీ ప్రేమ నీ కొడుకు దగ్గరే ఆగిపోదు. అందరూ ఆత్మబంధువులు అవుతారు. ఇప్పుడు నువ్వు ఇంటికి వెళ్ళి వాళ్ళని యిబ్బంది పెట్టి, నువ్వు యిబ్బంది పడితే ప్రేమలు తరిగి అసహనాలు, అసంతృప్తులు పెరిగి మిగిలేది ద్వేషాలే!కొద్ది రోజులే అంటున్నాడుగా! ఉండు” అనునయంగా అంది రాధమ్మ.
             శాంతమ్మ , రాధమ్మ మాటలకు కొంచెం ఆలోచనలో పడి”సరే లేరా! కొద్దిరోజులే అంటున్నావుగా ఉంటానులే. ఇక్కడ అందరూ బాగానే ఉంటారు. మన పల్లెటూళ్ళో ఉన్నట్లు ఉంటుంది. రమకు తగ్గగానే వచ్చి తీసుకొని వెళ్ళు. “అంది.
           రాజు కృతజ్ఞతాపూర్వకంగా చెమర్చిన కళ్ళతో రాధమ్మ వంక చూసాడు. 
*********.
విశ్లేషణ: టేకుమళ్ళ వెంకటప్పయ్య.

శ్రీవేంకటేశ్వరా! నేను నిన్ను కాపాడు అని అడిగే అర్హత లేని వాడిని. ఎందుకంటే..   నా జీవితంలో ఒక్క క్షణము కూడా నిన్ను మనసారా కొలిచింది లేదు. జీవితమంతా సంసార సుఖాలలో గడిపాను. నా జీవితం అజ్ఞానమయం. నిన్ను శరణు అని అడగాలంటే భయం వేస్తోంది అంటున్నాడు అన్నమయ్య ఈ కీర్తనలో. అన్నమయ్య లాంటి పరమ భక్తుల స్థితి అలా ఉంటే మనలాంటి సామాన్యుల పరిస్థితి ఏమిటి?  తెలుసుకొని, మేల్కొని ఆ పరంధాముని సేవించి తరించమని పరోక్ష సందేశం ఈ కీర్తనలో ఉంది.
కీర్తన:
పల్లవి: ఏ నోరువెట్టుక నిన్ను నేమని కావుమందును
నే నిన్ను దలచినది నిముషమూ లేదు  ||పల్లవి||
చ.1. పాయమెల్ల సంసారముపాలే పడితిగాని
చేయార నీసేవ నేజేసుట లేదు
కాయమెల్ల కాంతలకే కడు శేషమాయ గాని
నీయవసరములందు నే నొదుగలేదు ||ఏనోరు||
చ.2. చిత్తము ఆసలపాలే సేసి బదికితి గాని
హత్తి నిన్ను ధ్యానము సేయగ లేదు
సత్తెపు నానాలుకెల్ల చవుల కమ్మితిగాని
మత్తిలి నీ కీర్తనము మరపుటా లేదు ||ఏనోరు||
చ.3. పుట్టుగెల్ల నజ్ఞానము పొంతనే వుంటిగాని
వొట్టి నీవిజ్ఞానము నొల్లనైతిని
యెట్టు నన్ను మన్నించితి విందుకే పో వెరగయ్యీ
నెట్టన శ్రీవేంకటేశ నిన్నడుగా లేదు  ||ఏనోరు||
(ఆ.సం.3-210వ రేకు. కీ.సం.60)
విశ్లేషణ:
పల్లవి: ఏ నోరువెట్టుక నిన్ను నేమని కావుమందును
నే నిన్ను దలచినది నిముషమూ లేదు .
ఏ నోరువెట్టుక నిన్ను నేమని కావుమందును
నే నిన్ను దలచినది నిముషమూ లేదు .
శ్రీనివాసా! నేను ఏ నోరు పెట్టుకుని నిన్ను రక్షించమని అడగాలి? నేను ఇప్పటివరకూ నిన్ను మనసారా దలచిన క్షణమే లేదు కదా! అని వాపోతున్నాడు అన్నమయ్య. వయసులో ఉన్నప్పుడు పెండ్లి, పెళ్ళాము, వృత్తి, పిల్లలు, చదువులు గడచిపోతుంది. వృద్ధాప్యం మీదపడి కళ్ళు కనపడక, చెవి వినపడక, దేహం  జర్జరీభూతమై, శుష్కించి యున్నప్పుడు కఫ, వాత పిత్తాలు శరీరంపై ముమ్మరంగా దాడి చేస్తున్నప్పుడు, నీవు గుర్తుకు వస్తే నిష్ప్రయోజనం కదా అని అన్నమయ్య పరోక్ష బోధ మానవాళికి చేస్తున్నాడు.
చ.1. పాయమెల్ల సంసారముపాలే పడితిగాని
చేయార నీసేవ నేజేసుట లేదు
కాయమెల్ల కాంతలకే కడు శేషమాయ గాని
నీయవసరములందు నే నొదుగలేదు.
నా వయస్సంతా సంసార కూపంలో మునిగితేలాను. స్త్రీ సుఖము, సంపద సుఖము, యవ్వన మదము నన్ను నీ అలోచనలే లేకుండా చేశాయి. ఛేతులారా నీ సేవ చేసుకునే భాగ్యమే నాకు కలుగ లేదు. శరీరమంతా స్త్రీల సుఖం నిమిత్తమే ఖర్చుపెట్టాను. నీ అవసరాల గురించి గానీ.. నీ చింతనలతోగానీ గడపలేదు. ఈనాడు కరుణించు..కాపాడు..రక్షించు అని అడగాలంటే ఎలా అడుగగలను? అని విలపిస్తున్నాడు అన్నమయ్య.
చ.2. చిత్తము ఆసలపాలే సేసి బదికితి గాని
హత్తి నిన్ను ధ్యానము సేయగ లేదు
సత్తెపు నానాలుకెల్ల చవుల కమ్మితిగాని
మత్తిలి నీ కీర్తనము మరపుటా లేదు 
నా మనసంతా వెఱ్ఱి మొఱ్ఱి ఆశలతో నిండిపోయి బ్రతికాను దప్ప మనసును కూడగట్టుకుని ఒక్క సారయినా నిన్ను ధ్యానం చేయనే లేదు. నిజాలను పలుకుతూ భగవద్ధ్యాన్నం లో గడుపవలసిన నా నాలుకను రకరకాల భోజన పదార్ధాలను సేవిస్తూ ఆనందంగా గడిపేశాను. అవివేకం, అజ్ఞానంతో  నీ కీర్తనలను పాడలేదు. ఇక ఏనోరు పెట్టుకుని నిన్ను నను కడతేర్చు స్వామీ! అని ప్రార్ధించగలను.
చ.3. పుట్టుగెల్ల నజ్ఞానము పొంతనే వుంటిగాని
వొట్టి నీవిజ్ఞానము నొల్లనైతిని
యెట్టు నన్ను మన్నించితి విందుకే పో వెరగయ్యీ
నెట్టన శ్రీవేంకటేశ నిన్నడుగా లేదు  
పరంధామా! నేను పుట్టినదాదిగా అజ్ఞానంలోనే కొట్టుమిట్టాడుతున్నాను. జీవితానికవసరమైన నీ విజ్ఞానాన్ని ఒంట బట్టించుకున్నదే లేదు. ఇక నన్ను ఎలా మన్నిస్తావు? అందుకే నాకు తగని భయం వేస్తున్నది స్వామీ! అందుకే నిన్ను ఏమీ అడుగలేను నిన్ను. నీవే నా మనసెరిగి నన్ను కాపాడు. శ్రీవేంకటేశ్వరా! కరుణతో దయజూసి ముక్తిమార్గం ప్రసాదించు అని ప్రార్ధిస్తున్నాడు.
ముఖ్యమైన అర్ధములు :  కావు = కాపాడు, రక్షించు; పాయము = వయస్సు, యౌవనము; శేషమాయె = మిగిలిపోయెను; హత్తి = కూడి (నిఘంటువులలో హస్తి (ఏనుగు) కు వికృతి రూపంగా పేర్కొన్నా ఆచార్య రవ్వా శ్రీహరి గారు అన్నమయ్య పదకోశంలో  “హత్తుగడ” అంటే పొందిక, చేరిక, కలయిక అని ఇచ్చారు కనుక మనం ఈ సందర్భంలో “కూడి” అనే అర్ధం తీసుకోవచ్చు); చవుల = రుచుల; మత్తిలి = కామము, అవివేకము; ఒల్లనైతిని= అంగీకరించలేకపోవుట, ప్రయత్నము చేయకపోవడం; వెరగు =  భయము, నిశ్చేష్టత.
-o0o-
రచన: టీవీయస్.శాస్త్రి  

రాజస్థాన్‌లోని హింగోనియా గోశాలలో ఈ ఏడాది జనవరి నుంచి జాలై 2016 వరకు అక్కడి ప్రభుత్వం వారు చెప్పే 8, 122  ‘గోమాతలు ‘ మరణించాయి.   అయితేనేం అక్కడి ప్రభుత్వం ఒక్క కేసును కూడా ఎవరి మీదా నమోదు చేయలేదు,  కనీసం విచారణ జరపలేదు.   బీహార్‌ లో లాలూప్రసాద్‌ ప్రసాద్‌ యాదవ్‌ ఏలుబడిలో మాదిరి రాజస్థాన్‌ సర్కారు గోమాత పేరుతో గడ్డి తింటున్నదని విమర్శలు వచ్చాయి.   ఆవు ‘ఒక ఉపయోగకరమైన జంతువు అవసరమైతే దానిని తినవచ్చు’ అని కూడా హిందూత్వవాది వీర సావర్కర్ అన్నాడని మీకు తెలుసా? వేదాలు కూడా ఆవును దేవతగా వర్ణించలేదు.   ఏదైనా ఉపయోగం,  గొప్పది అనుకుంటే దానిని దైవంగా భావించటం హిందువులలో నేడు ఒక ధోరణిగా మారింది.  వినాయకుడు పాలు తాగటం , ఫోటోల నుండి విబూది రాలటం.  .  .  లాంటివి కూడా ఈదేశంలోనే జరుగుతాయి.   అసలు సావర్కర్ ఏమన్నాడో తెలుసుకోవాలంటే ఈ లింకును చూడండి-http://scroll.  in/article/763503/read-what-vd-savarkar-wrote-care-for-cows-do-not-worship-them.  ఆవునే కాదు పాలిచ్చే గేదె మరి ఇంకోటి ఏదైనా ఆర్ధిక ప్రయోజనానికి ఉపయోగపడేదే.  గాంధీ గారు మేక పాలు తాగటం తెలిసిందే!గొడ్డు మాంసం తినటంతో పాటు ఆ వ్యాపారంలో ముస్లింలే ఎక్కువమంది ఉన్నారనే ఒక దురభిప్రాయం ఇటీవలి కాలంలో బాగా వ్యాప్తి చెందింది .   అన్ని రకాల పశు మాంసాలను కలిపి బీఫ్‌ అని అంటారు.   దీంతో ఆవు మినహా మిగిలిన దున్న,  బర్రె మాంసం తిన్నా లేదా వాటిని మాంసం కోసం వధించినా ఆవులనే పేరుతో దాడులకు తెగబడుతున్నారు.  బీఫ్‌ ఎగుమతులు అంటే ఆవు మాంసమే అనుకొనే వారు ఎందరో ఉన్నారు.   అది నిజం కాదు.   ప్రధానే ఒక సందర్బంలో, ” బీఫ్‌ వ్యాపారంలో నా  జైన్‌ స్నేహితులు కూడా ఉన్నార”ని చెప్పారు.   గొడ్డు మాంసం తినేవారిలో హిందువులే ఎక్కువగా ఉన్నారు.  బీఫ్‌ ఎగుమతులలో పెద్ద వ్యాపారులందరూ హిందువులే! దేశంలోని ఆరు పెద్ద సంస్ధలలో నాలుగు హిందువులకే చెందినవి కావటం గమనార్హం! వాటిలో ఒకటి హైదరాబాదు సమీపంలోని మెదక్‌ జిల్లా రుద్రారంలోని ఆల్‌ కబీర్‌.  ఇది ముస్లిం పేరు అయినప్పటికీ దీన్ని నడిపించేది హిందువులే!అరబ్బు దేశాల మార్కెట్‌కోసం ఆ పేరు పెట్టుకున్నారు.   
గోరక్షకుల ముసుగులో దళితులు,  ముస్లింలపై దాడులు చేయటాన్ని ప్రధాని నరేంద్రమోడీ కూడా ఈ మధ్య ఖండించటం మీకు తెలిసిందే!అయితే అన్ని దేశాలు అభివృద్ధి పథంలో దూసుకొని వెళుతుంటే, ఇక్కడ మనం ఏమి తినాలో అనే విషయం మీద కొట్టుకొని చస్తున్నాం!నిజానికి ఇంకా కొన్ని రాష్ట్రాల్లో గోవధ నిషేధం చట్టం లేదనుకుంటాను.  కేవలం ఆవును ఎన్నికల అస్త్రంగా వాడుకుంటున్నారు హిందూత్వ వాదులు .   బీహార్ లో అదే జరిగింది.  ఫలితాలు ఎలా వచ్చాయో మీకు నేను చెప్పనవసరం లేదు.  భిన్న సంస్కృతులు ఉన్న ఇంత పెద్ద దేశంలో,  ఎవరి ఆహారపు అలవాట్లు వారివి.  మొదట్లో ఈ దేశంలో(ప్రపంచంలో కూడా)ఒకప్పుడు అన్ని జాతులవారూ,  కులాల వారూ పచ్చిమాంసాన్నే తినేవారు.  నిప్పును కనిపెట్టిన తర్వాతనే కాల్చిన మాంసాన్ని తినటం మొదలుపెట్టారు.    జైనులు వచ్చిన తర్వాతే కాయగూరలను పండించి , వాటిని తినటం మొదలు పెట్టాం!పచ్చి మాంసం నుండి కాయగూరల వరకు రావటానికి చాలా శతాబ్దాలు పట్టింది.  ఆహారం ఏదైనా అది దైవ స్వరూపమే!నిజానికి ఆవు మాంసం తింటే ఎంత పాపమో చేప మాంసం తిన్నాఅంతే పాపం!ఎందుకంటే చేప దశావతారాలలో మత్స్యావతారం.   గోవుకు ఇచ్చిన పవిత్రత గో సంతతికి(ఎద్దులకు) ఇవ్వకపోవటం ఆశ్చర్యంగా ఉంటుంది.   ఇక్కడ కూడా Gender Injustice ఉన్నదన్నమాట.   ప్రపంచంలో ఏ దేశంలోనూ ఆ దేశ పౌరుల ఆహారపు అలవాట్లమీద ఎటువంటి నియంత్రణలు,  ఆంక్షలులేవు.  అన్ని దేశాల్లోనూ మతాలున్నాయి,  మతాధిపతులున్నారు, పవిత్ర గ్రంధాలున్నాయి,  దేవుళ్ళు ఉన్నారు.   గోమాంసం గురించిన చర్చ మహాత్మా గాంధీ ఉండగానే వచ్చింది.  అప్పుడు అంబేద్కర్, ఆహారపు అలవాట్లమీద ఆంక్షలు పెట్టటం సరికాదన్నాడు.   మనదేశంలో కూడా గోమాంసం ఎప్పడినుండో కొందరు తింటున్నారు.  అయితే ప్రస్తుతం ఈ విషయం మీద దేశం మొత్తం మీద ఇంత చర్చ జరగటానికి కారణం రాజకీయాల నేపధ్యమే.  
హిందువుల భావోద్రేకాలను రెచ్చగొట్టి లబ్ధి పొందాలనే హిందూత్వవాదుల కుయుక్తి దీనికి అసలు కారణం.   కుయుక్తి అని ఎందుకు అంటున్నానంటే,  అసలు హిందూత్వవాదులు గోమాంసం మీద, గోవధల మీద ఏమంటున్నారంటే –ఆవులను,  గోసంతతిని –అవి పాలిచ్చే దాకా, వ్యవసాయానికి పనికి వచ్చేదాకా వాటిని వధించకూడదు.   అవి పనికిరాని స్థితికి చేరుకున్న తరువాత వాటిని కబేళాలకు తరలించి వధించవచ్చనేది వారి అభిప్రాయం.  ఇందులో నాకు ఏమాత్రం లాజిక్ కనపడలేదు.   మనం పవిత్రమైనదని భావించే గోవు , వయసు చేత అది పెద్దదైనంత మాత్రాన దాని పవిత్రత ఎలాపోతుంది?ఇదే వారి ద్వంద్వ నీతి.   ప్రభుత్వాలు కూడా పనికిరాని ఆవులను కబేళాలకు తరలించటానికి అనుమతులు ఇస్తాయి.   మళ్ళీ ఆహారపు అలవాట్ల దగ్గరికి వద్దాం!శాకాహారం సాత్విక ఆహారమని , దాన్ని తింటే సాత్వికమైన బుద్ధులుంటాయనే వాదనలో ఏ మాత్రం పసలేదు.  మాంసాహారాన్ని తినే నా స్నేహితుల్లో కొంతమంది నాకన్నా చాలా సాత్వికులున్నారు.   శాకాహారం తినే వాళ్ళలో(తిన్నవాళ్ళల్లో) హింసాప్రవ్రుత్తిగల వాళ్ళూ ఉంటారు.  మహాభారతం మొత్తం మీద ద్రోణపర్వంలోనే ఎక్కువమంది చనిపోయారు, ఎక్కువ హింస జరిగింది.  పరశురాముడిది హింసా ప్రవృత్తే!అంతవరకూ ఎందుకూ, మనకు తెలిసిన క్రూరమైన నియంత హిట్లర్ శాకాహారి.   ఇలా చాలా ఉదాహరణలను చెప్పొచ్చు.  ఆహారపు అలవాట్లను బట్టి మనుషుల ప్రవృత్తిని అంచనా వేయటం తప్పు!మళ్ళీ చెబుతున్నా ,  ఎవరి ఆహారపు అలవాట్లు వారివి.   మనుష్యులను తినేవాళ్లు కూడా ప్రపంచంలో ఉన్నారని చదువుకున్నాం! ఎవరిష్టం వారిది.  కొన్ని దేశాల్లో పాములు,  కప్పలు,  తేళ్ళు,  చేపలు తింటున్నారే!కాదేది తినటానికి అనర్హం?అయితే, ఈ సమాజం నడుస్తుంది నమ్మకాల మీదే కనుక మనం ఇతరుల నమ్మకాలను గౌరవించక తప్పటం లేదు, తప్పదు కూడా!రాజకీయ నాయకులు ప్రతిదానికీ సెక్యులర్ అనే పదాన్ని వాడుతున్నారు!సెక్యులర్ అంటే ఒక మత విశ్వాసాలను ఇంకో మత విశ్వాసాల కొరకు బలిచేయడం కాదేమో! 
సెక్యులర్ అంటే మత ప్రమేయంలేని రాజ్యాంగం.   అసలు ఆ విధంగా ఆ పదాన్ని చూడటంలేదు.  పోనీ,  అన్ని మతాలనూ
సమానదృష్టితో చూడటం అనుకుందాం!హిందువులకు మతపరంగా గోవు పవిత్రమైనది.  అది వారి నమ్మకం! ఇక వేరే మతాలలో గోవుని తినడం మతవిశ్వాసం కాదుగా? అది అహారపు అలవాటు మాత్రమే కొందరికి.   కనుక హిందూ మత విశ్వాసాన్ని గౌరవిద్దాం!గోవధ నిషేదాన్ని, గోమాంసం తినకూడనే నమ్మకాన్ని బలపరుద్దాం!అలాగే ముస్లింలలో పందిని తినడం మతపరంగా తప్పు, అది వారి మత విశ్వాసం!కనుక పందిని తినడం కూడా నిషేధించి వారిని గౌరవిద్దాం.  ఈ విషయాలకు ఆధారం కేవలం నమ్మకాలు, విశ్వాసాలు మాత్రమే! మనదేశంలో మతవిశ్వాసాలు ఎక్కువ.   సున్నితమైన ఈ అంశాన్ని దృష్టిలో ఉంచుకొని కొన్ని కొన్ని జంతువులను ఆహారంగా వినియోగించరాదనేది చట్టంచేస్తే అందరం పాటించడంలో తప్పులేదుగా! సభ్య సమాజంలో ప్రజా ప్రభుత్వాలు చేసిన చట్టాలను మనమే గౌరవవించకపొతే ఎలా?కేవలం మతసహనాన్ని,  మత ఘర్షణలను దృష్టిలో ఉంచుకొని ఈ అభిప్రాయాన్ని మీ ముందుకు తెచ్చాను.   ఈ విశ్వాసాలను గౌరవించటం వలన మతసహనం కూడా పెరిగితే మరింత సంతోషం!ఇంతకీ గోవధ మీద గాంధీ గారు ఏమన్నారో తెలుసుకోకపోతే ఈ వ్యాసం అసంపూర్ణమే అవుతుందని నా అభిప్రాయం!గాంధీ గారు ఏమన్నారో తెలుసుకోవాలంటే , ఈ లింకును చూడండి! లింకు- –http://thewire.  in/12170/what-mahatma-gandhi-said-to-those-who-wanted-beef-banned-in-india/ దేశ కాల మాన పరిస్థితుల మీద ఆధారపడి,  ఆహార విహారాలు జరుగుతాయని నా ప్రగాఢ విశ్వాసం.  మనం జీవించటానికి వేరొక ప్రాణిని చంపటం మంచిది కాదు.  ఏదో ఒక ప్ర్రాణి మాంసాన్ని తినకుండా కూడా మనం జీవించగలం.  అయితే మనం ఆ ప్రాణిని తింటే అది జీవించలేదు!అదే సింపుల్ లాజిక్.  మనం బతుకుతూ మిగిలిన ప్రాణులను బతికిద్దాం!నా అభిప్రాయం ఇదే! LIVE and Let others LIVE!
 రచన: కృష్ణ మణి 
…
గుల్ఫారం దంచి
లొట్లు నిమ్పిండు గౌండ్ల రాజన్న
అట్ల నింపిండో లేడో
గప్పుడే దిగిన్రు
ఎల్లిగాడు మల్లిగాడు 
పెడ్లాం పిల్లలను
గాలిదేవునికి గిరివిబెట్టిండు ఎల్లిగాడు
పెండ్లికానక
దుకాన్లనే ముంతతోని సంసారం జేస్తుండు మల్లిగాడు 
మాటలు జూస్తే
మూటలు నిండుతయి
బతికిశెడ్డ దొరలమని
గాలిల కోటలు కడ్తరు సొక్కమైనోళ్ళు
శింపిరి గడ్డం మాశిన బట్టల కశీరు దూలాలు
ఎల్లిగాని నొసలుకు
సూరెండ గుచ్చితే అర్దమయ్యింది
అద్దుమరాతిరి ఇల్లు జేరింది
బరిగడుపున తిందామంటే
పెండ్లాం సదువుడికీ ఎక్కడలేని రోషం
పిల్లలు జూస్తుండంగ
తల్లి ఈపు అట్టలు దేలినయి 
ముద్దు జెద్దామంటే
గూట్లపిట్టలోలె బెదురుతరు పొరలు
ఎవడు జెప్పిన తిప్పలురా ఎల్లిగా
ఏం బతుకురా నీది
బతికినా సచ్చినా
లెక్కలకు రాని పురుగువి
అని నాయినమ్మ కలకలానవట్టే 
మన్సు మర్లి
సంసారం చింత జెయ్యవట్టే బుద్ధిమంతుడు
అంతల్నే వొచ్చిండు మాయల మల్లిగాడు
ఓ ఎల్లన్నో … ఏం సుఖమే నీదో
రాతిరి ఒదినే పండనియ్యలేదా ఏందని పరాచకం 
ఎల్లిగాని పెడ్లాం పన్లు పటపటాని కొర్కవట్టింది
జెంగిలి బాడ్కావ్ అనుకుంటా
పెండ్లి జేస్కొని కాలవడరాదురా మల్లిగా
అని ముసలమ్మ సాపెన
మా అన్నని జూస్తలేమే పెద్ద నాయనమ్మ
ఏగుతుంది సాలదా
ఇంక నాకెందుకే అని
ఎల్లిగాని చెవిల జొర్రీగ గుయ్యిమనట్లు
ఓ ఎల్లన్న
ఎల్లే జల్ది
పండుతాటికల్లు తెచ్చిండు జంగన్న
అని మెల్లంగ గెల్కిండు 
ఇంకేంది నాల్కె జివ్వుమని
ఇంట్ల నిలవదనియ్యద్
దీని బర్రె మొకం ముండది ఇదొకటి నా పానానికని
అంగేసుకుంటా సరసరా ఆకిలి దాటి
ఉయ్యాల ఊగినట్లు ఉర్కవట్టే
సిగ్గు శరం లేనొడు ఏంజెప్పాలె
 రచన: కాంత గుమ్ములూరి

ఉదయించిన బాలభానుని కిరణాల వెంట
పిల్ల గాలుల పరుగు …
నిన్న రాత్రి పడ్డ వర్షపు పరియలలో
సూర్య కిరణాల పరుగు …
నీటి గుంటలలో పడ్డ కాంతి
ఇంద్రధనుస్సు వైఖరి పరుగు …
ఆ రంగుల హరివిల్లు నందుకోడానికే
 ఈ చిన్నారి పరుగు…
విచ్చలవిడిగా పూసిన రంగు రంగుల
 గడ్డిపూలకోసం పరుగు …
విశృంఖలంగా అల్లుకున్న తీగపై
 ఊదారంగు పూలవెంట పరుగు …
వాటి వెంటే విహరిస్తున్న
పసుపు వన్నె సీతాకోక చిలుకల కోసం పరుగు…
చెట్టు కింద రెక్కలు విచ్చిన తామ్ర  వర్ణపు బొంతకాకిని
కనులారా చూడాలని పరుగు…. 
జీవిత ధ్యేయం –
రంగుల హరివిల్లు నందుకోడం కోసమేనా పరుగు?
నా వంటి యువత జవాబు
శరీర దార్డ్యం  కోసం పరుగు …
నీ కలలు నిజమవడానికి
కలల వెంట నీ పరుగు …
క్రింద పడితే లేచి నొప్పితో కుంటుతూ
మళ్ళీ మొదలెట్టు నీ పరుగు…
ప్రయత్నాలన్నీ ఫలిస్తాయనే ఆశల కలలే
యౌవనంలో  ఈ పరుగు…
ధనం, అధికారం శాస్త్రోక్తంగా, అనుకూలంగా
పొందడానికి పరుగు …
గతిని పెంచితే ఇంకా త్వరగా  చేతికి అందుతుందన్న
ఆశతో పరుగు …
ప్రపంచాన్నంతా స్వాధీనం చేసేస్కోవాలనే
ఆవేశంతో పరుగు …
మనసు అలసినా శరీరం సొలసినా
రంగుల  హరివిల్లు అందుతుందన్న తృప్తికై పరుగు … 
దిక్మండలంలో అష్టకష్టాలు పెను తుఫానులా
 నా వెంట పరుగు…
పూలు -ముళ్ళు, మంచి – చెడు, ఆశ -నిరాశ
అన్నీ పెట్టాయి పరుగు …
వికలమై వెనుదిరిగి చూస్తే జీవిత కల్లోలం
 నా వెంట పరుగు …
ప్రశ్నించా ముందున్న వృద్ధ వ్యక్తిని,” గమనించారా ప్రచండమైన
ఈ పెను తుఫాను పరుగు?”
చిరునవ్వుతో, “నన్నెప్పుడో  సంతరించుకుంది నలుదెసలా
ఈ పెను తుఫాను పరుగు.
విపత్తు నుంచి పలాయనం చేస్తే
అది నీ వెంట పెట్టదా  పరుగు ?”
భయ విహ్వలుడ నై త్వరిత గతిని పోతున్న నన్నందుకుంది
భవసాగరం పరుగు…
ఇనుమడించిన క్రోధంతో కూలదోస్తూ
ఆపింది నా పరుగు…
పట్టు వదలక పడి లేచి, పడి లేచి
మొదలెట్టాను పరుగు…
స్థిరంగా పట్టుదలతో సాధించడానికి శాయ శక్తులా
ప్రయత్నించాను పరుగు…
సంకల్ప సిద్ధిని పొంది సాగించింది మనసు
దృఢ నిశ్చయపు పరుగు !!!
రచన: భమిడిపాటి స్వరాజ్య నాగరాజారావు. 
……
కొందరికి కాళ్ళు లేవు,  కొందరికి చేతులు లేవు.
ఐనా, ఆగకుండా నడుస్తున్న వారి జీవితాలను చూశాను,
వారికళ్ళలో నిండిఉన్న ఆత్మవిశ్వాసాన్ని చూశాను.
కొందరికి బుద్ధిలేదు,  కొందరికి సిద్ధిలేదు,
ఐనా, పరిష్కృతమౌతున్న వారి సమస్యలను చూశాను.
వారి చేతల్లో ఆవిష్కృతమౌతున్న ఆత్మవిశ్వాసాన్ని చూశాను
కొందరికి చూపు లేదు,  కొందరికి రూపు లేదు
ఐనా, జీవించటానికి వారుపడే తపనను చుశాను,
వారిలో పొంగిపొరలుతున్నఆత్మవిశ్వాసాన్ని చూశాను.
కొందరికి కలిమిలేదు, కొందరికి కాలం కలిసిరాలేదు,
ఐనా, జీవితంతో అలుపెరుగని వారిపోరాటాన్ని పసికట్టాను,
వారి నిగ్రహశక్తిలో దాగి ఉన్న ఆత్మవిశ్వాసాన్ని చూశాను.
ఉండటానికి ఇల్లు లేదు, కట్టుకోవటానికి బట్టలేదు, తినడానికి తిండి లేదు,
ఐనా, ఆగిపోని వారి నడకను గమనించాను,
వారి ప్రవర్తనలో కట్టలుతెగి ప్రవహిస్తున్న ఆత్మవిశ్వాసాన్ని చూశాను.
విధి వికట్టహాసం చేస్తున్నా మొక్కవోని ఆత్మవిశ్వాసాన్ని,
తీర్చిదిద్దుకుంటున్నవారి జీవనవిధాన్నాన్ని చూశాను.
జీవితాన్ని ఎదుర్కొనే విధానాన్ని తెలుసుకున్నాను.
Jyothivalaboju
Chief Editor and Content Head
మాలిక పత్రిక పాఠకులు, రచయితలు, మిత్రులందరికీ నూతన సంవత్సర , మకర సంక్రాంతి శుభాకాంక్షలు
కొద్దిగా ఆలస్యంగా జనవరి 2017 సంచిక మీ ముందుకు వచ్చింది. ఎన్నో కథలు, కవితలు, వ్యాసాలు, సీరియల్స్ తో మిమ్మల్ని అలరించబోతోంది ఈ మాసపు మాలిక పత్రిక.
మీ రచనలు పంపడానికి మా చిరునామా: editor@maalika.org
ఈ మాసపు ప్రత్యేక అంశాలు మీకోసం:
0. మహారాజశ్రీ మామ్మగారు
1. మాటల్లేవ్.. Audio
2. జీవితం ఇలా కూడా ఉంటుందా? – 7
3. బ్రహ్మలిఖితం – 4
4. శుభోదయం – 11
5. మాయానగరం – 33
6. అన్నమయ్య ఆధ్యాత్మికానందలహరి – 12 
7. మేధావుల మౌనం అవినీతిపరులకు ఆయుధం
8. Gausips. ఎగిసే కెరటాలు – 9
9. రియాలిటీ – షో – రియాలిటీ
10. రిటైర్మెంట్ (హాస్యకథ)
11. అంతరంగం
12. అరుణోదయం
13. పెళ్లి
14. అమ్మరాసిన వీలునామా
15. బెస్ట్ ఫ్రెండ్
16. నా పక్కనే ఉన్నావు గదరా
17. జయలలిత
18. గొర్లమంద
19. మాతృక
20. గుర్తింపుకు నోచుకోని పోస్టు
21. ఇలా అయితే ఎలా
 
