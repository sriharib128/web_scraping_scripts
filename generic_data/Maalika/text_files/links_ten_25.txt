రచన: గిరిజ పీసపాటి
తల్లి చెప్పిన విషయం మొత్తం విన్నాక వసంత తోక తొక్కిన త్రాచులా పైకి లేచింది.  “అసలెందుకీ దాగుడుమూతలు? ఇక్కడాయనకి ఏం లోటు జరిగిందని వెళ్ళిపోయారో నాకర్ధం కావడం లేదు.  కుష్ట మామ అబద్ధం చెప్తున్నారని నాకప్పుడే అనుమానం వచ్చినా,  ఢీల్లీ మామ కూడా వెళ్ళొచ్చి ఆయన మన ఊరిలో లేరనేసరికి నిజమే అనుకున్నాను.  చిన్నప్పటి నుండి మన ఇంట్లో మనిషిలా ఉంటూ ఢిల్లీ మామ కూడా అబద్ధం చెప్తాడని అస్సలు ఊహించలేదు.  ఇప్పుడు ఏం చేద్దామమ్మా!?” అడిగింది తల్లిని.
అసలే పెద్దపెద్ద కళ్ళేమో కోపంతో మరింత పెద్దగా,  ఎర్రబడిపోయాయి వసంత కళ్ళు.  “కోపం వల్ల ఏ సమస్యా పరిష్కారం కాదు వసంతా! కాస్త ప్రశాంతంగా ఆలోచించి నిర్ణయం తీసుకోవాలి.  అయినా ఇందులో ఆలోచించడానికి కూడా పెద్దగా ఏమీ లేదు.  ఇప్పుడు మన ముందున్నవి రెండే దారులు.  ఒకటి,  రాముడువలస వెళ్ళిపోవడం.  రెండు,  ఇక్కడే ఉండి మన బతుకులు మనం బతకడం.  ప్రస్తుతానికి ఈరెండు మార్గాలే కనిపిస్తున్నాయి” అంది నాగ.
“రాముడువలస వెళ్తే తాత మనకు హారతిచ్చి స్వాగతం పలుకుతారనుకుంటున్నావా అమ్మా?” తీవ్రమైన స్వరంతో అడిగింది వసంత.
చిన్నగా నవ్వి “అలా ఎందుకనుకుంటాను పాపా! మనం చెయ్యని తప్పులేవో మన మీద రుద్ది ఖచ్చితంగా తిడతారు.  కానీ,  పెద్దవాళ్ళు.  వాళ్ళు తిడితే మాత్రం పడకూడదా చెప్పు? అయినా వాళ్ళు తిట్టడానికి కారణం కూడా మీ నాన్నే కదా! కన్న కొడుకు మీద ప్రేమతో వారి స్థానంలో ఎవరున్నా తిడతారు.  అలాగని పంతాలకు పోతామా చెప్పు” తిరిగి కూతుర్ని ప్రశ్నించింది.
వసంత కూడా మరేమీ మాట్లాడకుండా “సరేనమ్మా! నీ ఇష్టం.  నువ్వెలా అంటే అలాగే” అంది అయిష్టంగానే.
మర్నాడు ఉదయం షాప్ కి వెళ్ళి తన పని తాను చేసుకోసాగింది నాగ.  ఇంతలో కృష్ణమూర్తి గారు వచ్చి నాగను ఉద్దేశించి “చెల్లీ! ఈరోజు బ్యాంక్ లో డిపాజిట్ చెయ్యాల్సిన చెక్స్ ఇస్తే వెళ్ళి డిపాజిట్ చేసొస్తాను” అన్నారు.
ఆయన వంక కూడా చూడకుండా మౌనంగా చెక్స్ తీసి టేబుల్ మీద పెట్టి,  అవి ఎగిరి పోకుండా పేపర్ వెయిట్ పెట్టింది నాగ.  ఎప్పుడూ తన చేతికి అందించే చెల్లెలు ఈరోజు అలా టేబుల్ మీద పెట్టడం,  ముభావంగా ఉండడం గమనించిన కృష్ణమూర్తి గారు “ఎమైంది చెల్లీ!? అదోలా ఉన్నావు.  ఏం జరిగింది?” అనడిగాడు ఆదుర్దాగా.
ఆయనకు సమాధానం ఇవ్వకుండా తన పని తాను చేసుకోసాగింది.  “ఆరోగ్యం బాగోలేదా? పిల్లలు కులాసానా?” అని నాగను ప్రశ్నిస్తూనే “మూర్తీ! నాకు,  మేడమ్ గారికి టీ ఇవ్వు” అని పురమాయించారాయన.
రెండు గ్లాసులలో టీ పోసి వీళ్ళ ముందు ఉంచాడు మూర్తి.  “మూర్తీ! నీకు ఇదివరకే చెప్పాను కదా! మళ్ళీ నాకు టీ ఎందుకు ఇచ్చావు? తిరిగి ఫ్లాస్కులో పోసెయ్.  రిప్రజెంటేటివ్స్ ఎవరైనా వస్తే ఇవ్వొచ్చు” అంది నాగ.
మూర్తి కామ్ గా నాగ ముందున్న గ్లాస్ లోని టీ తీసుకెళ్ళి తిరిగి ఫ్లాస్కులో ఒంపేసాడు.  “టీ ఎందుకు వద్దంటున్నావు? అసలేం జరిగిందంటే చెప్పవేం?” అడిగాడాయన విసుగ్గా.
“కొత్తగా వేరే ఏం జరగాలన్నయ్యా? అవతల నా పిల్లలు ముగ్గురూ ఐదు రోజులుగా మంచినీళ్ళతో కడుపు నింపుకుంటుంటే ఇక్కడ నేను టీ ఎలా తాగగలను?” అంది దుఃఖ భారంతో వణుకుతున్న స్వరంతో.
“అరెరే. . .  నిజమా! పిల్లలు,  నువ్వు భోజనం చేసి ఐదు రోజులయిందా? నాకు ఓ మాట చెప్పాలి కదా? నన్ను పరాయివాడిలా చూస్తున్నావా చెల్లీ? నేను నీ సొంత అన్నయ్యనే అయితే ఇలా నాకు చెప్పకుండా ఉండేదానివా?” అన్నాడు ఆయన కూడా బాధపడుతూ.
“నిన్ను సొంత అన్నయ్యలా భావించబట్టే రాముడువలస వెళ్ళి,  అక్కడ మీ బావ ఉన్నారో లేదో చూసి రమ్మని చెప్పాను అన్నయ్యా! వెళ్ళావు,  చూసావు,  వచ్చావు.  ఆయనక్కడ లేరని నువ్వు చెప్పిన మాటలు నిజమో,  అబద్ధమో నీకు తెలియదా!? నువ్వు నా సొంత అన్నయవి అయితే అలా చేసేవాడివా? నువ్వే చెప్పు.  నువ్వు పరాయివాడిలా ప్రవర్తించావో లేక సొంత అన్నయ్యలా ప్రవర్తించావో!” సూటిగా తన వంకే చూస్తూ ప్రశ్నించిన నాగ చూపులను తట్టుకోలెక తల దించేసుకున్నాడాయన.
ఆయన సమాధానం కోసం నిరీక్షిస్తూ ఇంకా ఆయన వంకే చూస్తోంది నాగ.  తల దించుకుని కూర్చున్నా ఆ విషయం ఆయనకు తెలుస్తూనే ఉంది.  “సారీ చెల్లీ!” అన్నాడు మెల్లిగా.
“నాకు కావలసింది ‘సారీ’ కాదన్నయ్యా! నువ్వెందుకలా చెప్పావన్న నిజం.  ఎందుకంటే మీరంతా‌ బంధువులు కదా! నేను పరాయి చోటు నుండి వచ్చినదాన్ని.  వాళ్ళు చెప్పమన్మట్లు చెప్పకపోతే నిన్ను వాళ్ళు మళ్ళీ వాళ్ళతో కలుపుకోరు.  నాకు అబద్ధం చెప్పినా నా తరఫున నిన్ను నిలదీసే వాళ్ళు ఎవరున్నారు కనుక” అంది పేలవమైన నవ్వుతో.
“నేను చేసింది తప్పే చెల్లీ! ఒప్పుకుంటున్నాను.  అందుకు నన్ను క్షమించు.  కానీ ఒక్క విషయం మాత్రం నిజం.  ఎలా తెలిసినా,  ఎవరి వల్ల తెలిసినా వాడు అక్కడే ఉన్నాడనే నిజం నీకు తెలిసింది.  వాడు ఏమయ్యాడోనన్న బెంగతో ఇన్నాళ్ళు నువ్వు ఎంద వేదన అనుభవించావో.  ఇప్పుడైనా నిశ్చింతగా ఉండు”.
“ఇక నేను నీకు అబద్ధం ఎందుకు చెప్పానంటే,  వీడక్కడికి వెళ్ళి మీ గురించి ఏం చెప్పాడో గానీ మీ మామగారే కాదు,  మా అప్ప (పాపమ్మ గారు కృష్ణమూర్తి గారికి వరుసకు అక్క అవుతారు.  అటుపక్క అక్కని అప్ప అంటారు) కూడా నీ మీద,  పిల్లల మీద చాలా కోపంగా ఉన్నారు”.
“ఆ పరిస్థితిలో నువ్వు,  పిల్లలు వాళ్ళకు ఎదురుపడడం మంచిది కాదని,  కాలం గడుస్తున్న కొద్దీ వాళ్ళు వేడి తగ్గి ఆలోచిస్తారని అనుకున్నాను.  కానీ మొన్న ఆదివారం నాడు మళ్ళీ రాముడువలస వెళ్ళొచ్చాను.  వాళ్ళ కోపం ఏమాత్రం తగ్గలేదని అర్ధమైంది.  అందుకే నీకు ఊరు వెళ్ళొచ్చిన విషయం కూడా చెప్పలేదు” అన్న ఆయన మాటల్లోని నిజాయితీని గమనించిన నాగ కూడా ఇంకేం మాట్లాడలేకపోయింది.
కాసేపు మౌనంగా ఉన్న తరువాత మెల్లని స్వరంతో “నేను,  పిల్లలు మన ఊరు వెళ్ళిపోదామనుకుంటున్నాము అన్నయ్యా.  ఆయన ఎక్కుడుంటే మేమూ అక్కడ ఉండడమే మర్యాద.  పైగా ఎదిగిన ఇద్దరు ఆడ పిల్లలను పెట్టుకుని నేనిక్కడ ఉండడం కూడా భావ్యం కాదు.  అందుకే ఈ నిర్ణయానికి వచ్చాను” అంది.
“తొందరపడకు చెల్లీ‌! మరో రెండు నెలల్లో ఆడపిల్లలిద్దరికీ ఇంటర్ ఫైనలియర్,  నానికి టెన్త్ పరీక్షలు జరుగుతాయి.  ఇప్పుడు హఠాత్తుగా అక్కడికి వెళ్ళిపోతే పిల్లల చదువులు అర్ధాంతరంగా ఆగిపోతాయి.  ముఖ్యంగా మగపిల్లాడైన నాని భవిష్యత్తు గురించి కూడా ఆలోచించు” అన్నడాయన.
“ఎలాగూ ప్రిపరేషన్ హాలిడేస్ ఇచ్చేసారు కదా అన్నయ్యా! ఇప్పుడు వెళ్ళినా మళ్ళీ పరీక్షలకు వస్తారులే.  ఈ పరీక్షల కన్నా జీవితం ముఖ్యం కదా!” అంది.
“ఆడపిల్లలిద్దర్నీ ఇంటర్మీడియట్ లో జాయిన్ చెయ్యడానికి మీ మామగారితో వసంత కెజిహెచ్ లో ఉన్నప్పుడు పెద్ద యుద్ధమే చేసావు.  మర్చిపోయావా? వాళ్ళ చదువు కోసం అంత పోట్లాడి,  ఆయన్ని వప్పించిన నువ్వే ఇలా మాట్లాడితే ఎలా చెప్పు?” అన్నాడు.
“అప్పటికీ,  ఇప్పటికీ పరిస్థితులు మారాయి కదా అన్నయ్యా! పరిస్థితులను బట్టి నడుచుకోక తప్పదు కదా!” అంది నిర్వేదంగా.
“ఒక్క మాట చెప్తాను.  వింటావా?” అన్న కృష్ణమూర్తి గారి వైపు చూసి ‘వింటాను’ అన్నట్లు తలూపింది నాగ.
“ఇన్నాళ్ళు ఓపిక పట్టావు.  మరొక్క ఆరు రోజులు ఓపిక పట్టు.  మీ మామగారు మరో ఆరు రోజులలో, అంటే వస్తున్న ఆదివారం నాడు ఇక్కడ ఏదో నాటకం ఉందని వస్తున్నాడు.  నువ్వు,  పిల్లలు వెళ్ళి ఆయన్ను కలవండి.  జరిగిన విషయాలన్నీ ఆయనకు వివరంగా చెప్పండి.  ఆయన ఎలా చెప్తే అలా చెయ్యండి” అన్నాడు.
“కానీ, ఆయనను వెళ్ళి కలవాలన్నా ఇక్కడ ఎవరి ఇంట్లో ఉంటారో తెలియదు కదా అన్నయ్యా.  పైగా పరాయి వాళ్ళ ఇంట్లో ఇలాంటి విషయాలు మాట్లాడడం ఆయనకూ చిన్నతనమే కదా! బాగోదేమో!” అంది.
“అదీ నిజమే! పోనీ,  ఒక పని చెయ్యండి.  ఆయన ఆరోజు ఉదయం పాసింజర్ బండికి వస్తున్నాడు.  నువ్వు,  పిల్లలు సరాసరి రైల్వే స్టేషన్ కి వెళ్ళి కలవండి.  అక్కడ స్టేషన్ లో పది మంది ముందూ అరవడం,  తిట్టడం చెయ్యలేడు.  లోపల ఎంత కోపమున్నా పైకి ప్రశాంతంగా మాట్లాడతాడు.  ఇంతకు మించి‌ మరో మార్గం నాకు తోచడం లేదు” అంటూనే‌ “బ్యాంక్ టైమ్ అయిపోతోంది.  నేను ముందు ఇవి డిపాజిట్ చేసి వస్తాను” అన్నాడు చేతిలోని చెక్స్ ని చూపిస్తూ‌. 
            ***** సశేషం *****
రచన: … చంద్రప్రతాప్ కంతేటి
విపుల / చతుర పూర్వసంపాదకులు
Ph: 80081 43507

నా వృత్తిలో భాగంగా దేశ దేశాల కథలు, మన దేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో. . రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి. . ప్రాతఃస్మరణీయ శక్తి!
ఎందరో రచయితలు. . అయితే కొందరే మహానుభావులు! వారికి పాదాభివందనాలు!!
*********************************
ప్రవృత్తి
వాస్తవానికి ఇది ఒక ‘చందమామ’ కథ.
సుమారు ఐదు దశాబ్దాల క్రితం చదివినా ఇప్పటికీ హృదయంలో అలాగే నిలిచిపోయింది. తరచూ మనసును వెంటాడుతూనే ఉంటుంది. దీని తర్వాత ఇలాంటి కథలు చాలా వచ్చినందున బహుశా ఇందులో మీకు కొత్తదనం దొరకకపోవచ్చు కానీ సందేశం మాత్రం అద్భుతం. . అనిర్వచనీయం!
అడవిలో తపస్సు చేసుకునే ఒక ముని మంచి నీళ్లు తెచ్చుకోవడానికి కడవ తీసుకొని నదికి వెళ్ళాడు. నదిలో నీళ్ళు పట్టుకునే వేళ ఆ పక్కనే పొదల్లో ఎవరో ఒక మనిషి స్పృహ లేని స్థితిలో పడి ఉండడం గమనించాడాయన. ఆ వ్యక్తికి ఒంటి నిండా గాయాలు. . తీవ్రంగా రక్తస్రావం అవుతోంది.
ముని అతనిపై జాలిపడి, అతి కష్టం మీద భుజం మీద ఎత్తుకుని తన ఆశ్రమానికి తీసుకు వచ్చాడు. శుశ్రూషలు చేశాడు. గాయాలు కడిగి, పసరు మందులు వేసి కట్లు కట్టాడు. ఎలాగైతేనేం? కొన్ని గంటల తర్వాత అతనికి స్పృహ వచ్చింది. తాను ఒక ముని ఆశ్రమంలో ఉన్నట్టు గ్రహించి అతను మునీశ్వరుడికి నమస్కరించాడు.
తాను ఒక బాటసారినని, అడవిలో దారితప్పిన తనను కొన్ని అడవి మృగాలు వెంటాడి దాడి చేయడంతో
గాయపడ్డానని చెప్పాడు.
”సరే ఎప్పుడు తిన్నావో ఏమో భోజనం చేస్తావా? ” అతన్ని ఆప్యాయంగా అడిగాడు ముని.
కడుపు నకనకలాడుతూ ఉండడంతో చేస్తానన్నట్టు తల ఊపాడు ఆ బాటసారి.
వెంటనే అతనికి క్షణాలమీద పంచ భక్ష్య పరమాన్నాలతో విందు భోజనం వడ్డించాడు మునీశ్వరుడు.
ఆకలి మీద ఉన్న బాటసారి ఆవురావురంటూ తిని మంచి నీళ్లు తాగాడు.
తర్వాత అతనికి ఒక సందేహం వచ్చింది.
ఈ నట్టడవిలో ఈ ముని అతిథికి పంచ భక్ష్య పరమాన్నాలు క్షణాలమీద ఎలా సమకూర్చాడు అని.
అదే విషయం మునిని అడిగాడు.
ముని చిరునవ్వు నవ్వుతూ ”నా దగ్గర ఒక అక్షయపాత్ర ఉన్నది. . అది కోరుకున్న ఆహారం ఇస్తుంది. దాని సాయంతోనే నీకు విందు భోజనం పెట్టగలిగాను అని దాపరికం లేకుండా చెప్పాడు.
స్వామి “దానిని నేను ఒకసారి చూడవచ్చునా? ” కుతూహలంగా అడిగాడు బాటసారి.
”అదెంత భాగ్యం? ఇదిగో చూడు. . ” అంటూ దాన్ని తెచ్చి అతనికి చూపి, తిరిగి వెళ్ళి మేకుకు ఉన్న తన జోలెలో పెట్టుకున్నాడు ముని.
నిజానికి ఆ ఆగంతకుడు బాటసారి కాదు, ఒక దొంగ.
రక్షకభటులు వెంటపడి కొట్టడంతో గాయాల పాలై నదిలో పడి దూరంగా కొట్టుకుపోయాడు కాబట్టి బతికి బయటపడ్డాడు.
నాలుగు రోజులపాటు ఆశ్రమంలో విశ్రాంతి తీసుకున్న తర్వాత ఇక వెళ్తానని అతను మునితో చెప్పాడు.
నాలుగు రోజులు అక్షయ పాత్ర ద్వారా కమ్మని విందు భోజనం లభించడంతో అతనికి ఒంట్లో శక్తి చేకూరింది. కానీ అతని మనసులో ఆలోచన వేరుగా ఉంది. ఎలాగైనా ఆ అక్షయపాత్ర కొట్టేస్తే తన దరిద్రం తీరిపోతుంది అనుకున్నాడు. ఆ రాత్రి ముని నిద్రపోయాక అతను జోలెలో అక్షయపాత్రను తీసుకుని ఆశ్రమం నుంచి పారిపోయాడు. ముని తనను ఎక్కడ వెంటాడి పట్టుకుంటాడోనని రాత్రంతా నడిచి చాలా దూరం వెళ్ళాడు.
మర్నాడు ఉదయానికి ఆకలి వేసింది.
అడవిలో తీరు బడిగా ఒక బండ మీద కూర్చుని అక్షయ పాత్ర బోర్లించి తనకు కావలసిన ఆహారం కోరుకున్నాడు. కానీ ఏమీ రాలేదు. ఏంటి ముని ఇలాగే కదా అక్షయపాత్ర బోర్లించి కావలసిన ఆహారం కోరేవాడు. తనకు ఎందుకు రావడం లేదు అని ఆశ్చర్యపోయాడు. ఎన్నిసార్లు ప్రయత్నించినా అక్షయ పాత్ర అతనికి ఆహారం ఇవ్వలేదు.
సందేహ నివృత్తి కోసం మళ్లీ అతను కాళ్ళీడ్చుకుంటూ ముని ఆశ్రమానికి చేరుకున్నాడు. అక్షయపాత్రను ముని పాదాల ముందు ఉంచి, “స్వామి నన్ను మన్నించండి. . నేను నిజంగా బాటసారిని కాదు దొంగను. రాత్రి మీ అక్షయపాత్రను దొంగిలించుకుపోయా, కానీ ఇది నాకు ఆహారం ఏమీ ప్రసాదించలేదు ఎందుకో చెబుతారా? ” అని అడిగాడు.
ముని కోపం తెచ్చుకోలేదు.
”అక్షయ పాత్ర పని చేయాలంటే దానికి ఒక మంత్రం ఉంది అది జపించాలి” అన్నాడు చిరునవ్వుతో.
”ఆ మంత్రం ఏమిటో చెప్పండి స్వామి” అడిగాడు చోరుడు.
“చెబుతా. . కానీ బాగా ఆకలి మీద ఉన్నట్టున్నావ్. . భోజనం చేస్తావా? ” అడిగాడు ముని.
తను దొంగని తెలిశాక కూడా అయన తనను అంతే ఆదరంగా భోజనం చేస్తావా అని అడగడం దొంగకు ఆశ్చర్యం కలిగించింది.
మరోపక్క కడుపులో ఎలుకలు పరుగెడుతూ ఉండేసరికి చేస్తాను అన్నట్టు తల ఊపాడు.
అక్షయపాత్రను బోర్లించి మంత్రం పఠించి ముని అతనికి మరోసారి పంచ భక్ష్య పరమాన్నాలతో భోజనం పెట్టాడు. తర్వాత ఆయన కూడా భోజనం చేసి, అతన్ని విశ్రాంతి తీసుకోమని చెప్పి సమిధల కోసం అడవికి వెళ్ళాడు.
మంత్రమేదో తెలిసిపోవడంతో దొంగ ఇక ఆలస్యం చేయదల్చుకోలేదు. ముని అటు వెళ్ళగానే ఇటు పాత్రను తీసుకుని పారిపోయాడు. సాయంత్రానికి ఆశ్రమానికి చాలా దూరంగా వచ్చాడతను.
కడుపులో ఆకలి పెరగడంతో ఒక చెట్టు కింద కూర్చుని అక్షయపాత్రను బోర్లించి మంత్రం పఠించి కావలసిన ఆహారం కోరుకున్నాడు.
ఆశ్చర్యం! మళ్లీ అతనికి ఆ పాత్ర సహకరించలేదు. మూడు సార్లు ప్రయత్నించినా లాభం లేకపోయింది.
తిరిగి దాన్ని చేత పట్టుకుని ముని ఆశ్రమానికి అర్థరాత్రి వేళకి చేరుకున్నాడు దొంగ.
ఆ అలికిడికి నిద్ర లేచాడు మునీశ్వరుడు.
వచ్చీ రాగానే ముని కాళ్లపై పడి క్షమించమన్నాడు.
మంత్రం పఠించినా తనకు పాత్ర పని చేయలేదని చెప్పాడు.
”దానికి ఒక కారణం ఉందిలే. . నేను ప్రాణాలతో ఉండగా ఆ పాత్ర ఇతరులకి పనిచేయదు. . అది సరే ఎప్పుడు తిన్నావో ఏంటో ఆకలి మీద ఉన్నట్టున్నావు భోజనం చేస్తావా? ” ఆప్యాయంగా అడిగాడు ముని.
సిగ్గుపడుతూనే తింటానని తల ఊపాడు దొంగ.
ముని పాత్ర బోర్లించి మంత్రం పఠించి దొంగకు కావలసిన ఆహార పదార్థాలన్నింటినీ తెప్పించి వడ్డించాడు.
కడుపునిండా ఆహారం తిని దొంగ అక్కడే ఆశ్రమంలో నిద్ర పోయాడు. మరో చాపమీద మునీశ్వరుడు నిద్రించాడు. తెల్లవారుజామున నిద్ర లేచిన దొంగ- ముని గాఢనిద్రలో ఉన్నాడని గ్రహించి పాత్రను మరోసారి తస్కరించాలని భావించాడు. ముని బతికి ఉండగా అది పని చేయదు కనుక మునిని చంపాలనుకున్నాడు.
అందుకే ముని నీళ్లు తాగే కమండలంలో విషం కలిపి ఏమీ తెలియనట్టు పడుకున్నాడు.
నిద్రలో ఒకటి, రెండుసార్లు లేచి మంచి నీరు తాగే అలవాటు గల ముని విషం కలిపిన నీళ్ళు తాగి స్పృహ తప్పాడు. ఆయనలో చలనం లేకపోయే సరికి చనిపోయాడని భావించాడు దొంగ.
‘హమ్మయ్య పీడా పోయింది మునీశ్వరుడు చచ్చిపోయాడు ఇక భయం లేదు’ అనుకుని దొంగ అక్షయపాత్రను సంగ్రహించుపోయాడు. అలా నడిచి నడిచి నడిచి చాలా దూరం వెళ్ళాక ఆకలి వేసి భోజనం చేయాలనుకుని ఒక చెరువు ఒడ్డున పచ్చికలో కూర్చున్నాడు. పాత్ర బోర్లించాడు. నిష్టగా మంత్రాన్ని జపించాడు. తర్వాత తనకు కావలసిన పదార్థాలు కోరుకున్నాడు. .
ఊహుఁ ఒక్క పదార్థం కూడా రాలేదు. .
చిరాకు వచ్చేసింది. . ‘మునిని చంపేసి వచ్చాక కూడా ఇది పనిచేయకపోవడం ఏమిటి? ‘ కోపంగా పాత్ర విసిరికొట్టాడు. కాసేపు ఆలోచించాడు. సరే ఈ పాత్రని ఆ ఆశ్రమంలోనే పడేసి వస్తాను, తినడానికి అక్కడ ఏమైనా దొరుకుతుందేమో చూద్దాం అనుకుని తిరిగి ఆశ్రమం వైపు నడక సాగించాడు.
అతను ఆశ్రమం సమీపంలోకి రాగానే అతనికి ఒక ఆశ్చర్యకరమైన దృశ్యం కనిపించింది.
అతను చనిపోయాడు అనుకున్న మునీశ్వరుడు గొడ్డలితో కట్టెలు కొడుతున్నాడు.
దొంగ రావడం గమనించి ప్రేమగా ఆహ్వానించాడు ముని.
”ఈసారి కూడా నీకు పాత్ర పనిచేయలేదా? ” అని అడిగాడు.
”లేదు స్వామీ. అయినా మీరు ఇంకా బతికి ఉన్నారేంటి? మీరు తాగే నీటిలో విషం కలిపాను కదా? ” నిర్మొహమాటంగా అడిగేశాడు దొంగ.
”అదంతా తర్వాత చెప్పుకుందాం. . ఆకలి మీద ఉన్నట్టున్నావ్. . భోజనం చేస్తావా? ” అడిగాడు ముని.
దొంగ తల ఊపడంతో- పాత్ర బోర్లించి అతనికి కావాల్సిన పదార్థాలు వడ్డించాడు మునీశ్వరుడు.
దొంగకు సిగ్గుగా ఉంది. ముద్ద నోట్లో పెట్టుకోబోయే సరికి అతనికి దుఃఖం పొంగుకొచ్చింది.
చివరికి తను చంపడానికి ప్రయత్నించినా ఈ మునికి కోపమే లేదు. . ఇప్పుడు కూడా ‘ఆకలి మీద ఉన్నావ్ భోజనం చేస్తావా? ‘ అన్నాడు.
అతని పరిస్థితి గమనించి మునీశ్వరుడు చిరునవ్వుతో అన్నాడు.
”నేను నిత్యం యోగా, ప్రాణాయామం చేస్తాను. సూర్య నమస్కారాలు చేస్తాను. . ఎలాంటి విషమూ నన్నేమీ చేయలేదు. . అందుకే ప్రాణాలతో ఉన్నాను” అంటూ తన జీవ రహస్యం చెప్పాడు.
దొంగ ఒక్కసారిగా భోజనం ముందు నుంచి లేచి ముని రెండు కాళ్ళు పట్టుకుని కన్నీటితో పాదాభిషేకం చేశాడు.
”స్వామీ నేను ఇన్ని సార్లు మీకు హాని తలపెట్టినా, చివరికి మీ ప్రాణాలు తీయడానికి తెగించినా మీకు కోపం రాలేదు. పైగా వచ్చినప్పుడల్లా కడుపునిండా భోజనం పెట్టేవారు. . ఏ రహస్యం దాచుకోకుండా నాతో పంచుకునేవారు. . ఒక్కసారి కూడా మీకు నా మీద కోపం రాలేదా? ” అని అడిగాడు.
”దానికి సమాధానం నువ్వే చెప్పాలి? ” అన్నాడు ముని చిద్విలాసంగా.
అర్థం కానట్టు చూశాడు దొంగ.
”ఇన్నిసార్లు మేలు చేసినా నువ్వు ఏదో రకంగా నాకు హాని తల పెడుతూనే ఉన్నావు. . నా మీద ఒక్కసారి కూడా ఇసుమంత దయ కలగలేదా? నాతో మంచిగా ఉండాలి అనిపించలేదా? ” అడిగాడు ముని.
చకితుడై చూశాడు దొంగ.
”అవును. . . మేలు చేసినవారికి కీడు చేయడం నీ తత్త్వం. కీడు చేసిన వారికైనా మేలు చేయడం నా తత్త్వం. . నీ తత్త్వం నువ్వు వదులుకోనప్పుడు నా తత్త్వం నేను ఎందుకు వదులుకోవాలి? ‘చెడు’ను నమ్ముకున్న నువ్వే అంత నిష్ఠగా నీ మనస్తత్వాన్ని మార్చుకోనప్పుడు, మంచిని నమ్ముకున్న నేను మరింత నిష్ఠగా నా ప్రవృత్తిని కాపాడుకోవాలి కదా? ” అన్నాడు ముని కరుణా దృక్కులతో.
దొంగ కన్నీటి చెరువై అతని ముందు దోసిలి ఒగ్గి నిలబడి ఉన్నాడు.
ముని బోధతో అతని మనసు పూర్తిగా ప్రక్షాళనం అయింది.
******
నా విశ్లేషణ:
ఈ కథలో గొప్ప సందేశం ఉంది. దుర్మార్గులు, దుష్టులు తమ పంథాలు మార్చుకోవడం లేదు కనుక మేము కూడా అలాగే మారతాం. . అందులో తప్పేముంది? అని కొందరు సజ్జనులు హింసామార్గాలను ఎంచుకుంటున్నారు. ఇది ముమ్మాటికీ తప్పు. కుక్క మనని కరిచిందని కుక్కను మనం కరుస్తామా? విచక్షణా రహితంగా కొందరు ప్రవర్తించారని మనం విచక్షణ విడుస్తామా ? సంఘ మర్యాదలు, మానవత్వం మరచిపోతామా? అప్పుడు గుర్రం గాడిద ఒకటే కాదా?
అశాంతి తీవ్రంగా ప్రబలిన నేటి మన సమాజంలో శాంతి మంత్రమే శిరోధార్యం.
‘కంటికి కన్ను సిద్ధాంతం అమలు చేస్తే ప్రపంచం గుడ్డిదవుతుంది అన్న బాపూజీ మాటలే ఇవ్వాళ మనకు శరణ్యం.
ఎక్కడైనా నిప్పు రాజుకుంటే ఆర్పడమే సత్ పౌరుల లక్ష్యం కావాలి గాని దాన్ని మరింత పెద్దది చేసేలా ఉండకూడదు. మంచి గొప్పదా ? చెడ్డ గొప్పదా? అన్న ప్రశ్న మీకు మీరు వేసుకోండి. . కులమతాలకతీతంగా మంచే గొప్పది మానవత్వమే గొప్పది అని మీరు నమ్మినప్పుడు ఈ కథలో మునీశ్వరుడిలా దాన్ని ఎప్పుడూ పాటించండి. క్షణికావేశాలకు లోను కాకండి.
ఇంతకు మించిన గొప్ప కథ ఏముంటుంది?
రచన: కుమార్ జొన్నలగడ్డ
కాలం మారుతోంది. దశాబ్దాలు మారుతున్నాయి. సాంఘిక వ్యవహారాలు, పోకడలు మారుతున్నాయి. ఆర్ధిక అసమానతలు తగ్గుతున్నాయి. అంతా మారుతోంది అని అనుకున్నప్పుడు ఇంకా మారనిది సమాజంలో పాతుకుపోయినది ఏమిటంటే పురుషాధిక్య సమాజం. ఒక స్త్రీ యెంత యెత్తుకు యెదిగినా, ఇంకా ఒక స్త్రీ భావనలకి ప్రొత్సాహం ఇవ్వకుండా వారిని ఎప్పుడూ రెండవ తరగతి పౌరుల్లాగానే  ఈ సమాజం చూస్తోంది. ఈ భావాలు మగవారిలోనే కాకుండా ఆడవారిలో కూడా ఉన్నాయి.అలాంటి సమాజంలో తనను తాను ప్రోత్సహించుకుంటూ కుటుంబ బాధ్యతలు నిర్వర్తిస్తూనే, ఆఫీసు బాధ్యతలు కూడా సమపాళ్ళలో నిర్వహిస్తూ నిర్విరామంగా శ్రమపడే అనేక మహిళామణులలో ఒకరు మన నిరుపమ.
*****
ఆ హాలు అంతా కరతాళధ్వనులతో మారుమ్రోగిపోతోంది. అక్కడ ఫ్యూచర్ సోలుషన్స్ వారి వార్షిక సమావేశం జరుగుతోంది. ఆ సమావేశంలో కంపెనీ గత సంవత్సరంలో జరిగిన వ్యాపార వృద్ధిలో సమీక్షించుకుని దానికి కారణభూతులైన ఉద్యోగులని యాజమాన్యం సత్కరిస్తోంది.
“తదుపరి అవార్డు కేటగిరీ కస్టమర్ రిలేషన్స్…ఈ అవార్డుని అందుకోవడానికి శ్రీమతి నిరుపమగారిని సగౌరవంగా వేదిక మీదకు అహ్వానిస్తున్నాము” అన్న ప్రయోక్త పిలుపు విని నిరుపమ ఉత్సాహంగా వేదిక మీదకు వచ్చింది. కంపెనీ ప్రెసిడెంట్ అయిన శ్రీ అరవింద్ గారి చేతుల మీదుగా అవార్డు అందుకుంటూ వుండగా ఆ ప్రయోక్త “నిరుపమగారు ఒక గృహిణిగా ఉంటూ, కుటుంబ సభ్యుల మన్ననలు పొందుతూ, అలాగే తన సహోద్యోగులను కూడా కుటుంబసభ్యుల వలె ఆదరిస్తూ, అందరినీ కలుపుకుంటూ తనవి రెండు చేతులా లేక అమ్మవారిలా పలుచేతులా అన్నట్టుగా ఇచ్చిన పనులు సమర్ధవంతంగా ముగిస్తూ కంపెనీని లాభాల బాట పరుగెత్తించి అందరి మన్ననలు పొందారు. వారి కృషిని గుర్తించి కంపెనీ యాజమాన్యం వారికి ఈ చిరు సత్కారం అందిస్తోంది” అని నిరుపమ గురించి పరిచత వాక్యాలు చెప్పింది.
వేదిక మీద ప్రెసిడెంట్ అరవింద్ గారు పురస్కారం అందచేస్తూ “నిరుపమ గారి ప్రజ్ఞను అభినందిస్తూ ఆమెను మా మార్కెటింగ్ శాఖకు జనరల్ మేనేజర్ గా పదోన్నతి కల్పిస్తున్నాము. ఆమె ఈ బాధ్యతను సమర్ద్గవంతంగా నిర్వర్తించి కంపెనీని మరింత లాభాల బాటలో నడిపిస్తారని ఆశిస్తున్నాను “అనగానే సభలో కరతాళధ్వనులు ఆగకుండా మారుమ్రోగిపోయాయి.
తనకు ఇచ్చిన ఆ బాధ్యతలు స్వీకరించటానికి సంసిద్ధంగా ఉన్నానని చెప్పి, తనను పొగడుతున్నవారందరికి కృతజ్ఞతలు చెప్పి ఇంటికి చేరేసరికి రాత్రి పదకొండు ఐయ్యింది.
కుటుంబ సభ్యుల పలకరింపులు అభినందనలు అందుకొని ఈజీ చైర్ లో నిస్త్రాణగా వెనక్కి వాలింది నిరుపమ.
*****
అది ఒక ఉమ్మడి కుటుంబం. నాయనమ్మ ఆద్వర్యంలో అన్నీ పనులు చక్క పెడుతూ ఇంటిల్లిపాదికి సమయానుకూలంగా అన్నీ అమర్చే అమ్మ. మేము ముగ్గురం. నేను, నా తరువాత చెల్లి, తమ్ముడు. ఇది కాక ఇంటికి వచ్చే పోయే బంధుజనం. ఇల్లు ఎపుడు కళకళలాడుతూ వుండేది. దానితో అటు పెద్ద, ఇటు చిన్నా కాని మా వయసు. నేను పదవ తరగతి ఐయ్యి, ఇంకా చెల్లి, తమ్ముడు చిన్న తరగతులలో వున్నారు.
“నలుగురు తిరిగే ఇల్లు. ఇంట్లో ఆడపిల్ల వున్నది అంటే అదో ఆనందం. తల్లికి సాయంగా ఉంటూ ఇంటి పనులలో సాయం అందిస్తూ వుంటే అన్నిపనులు చక చకా ఐపొతాయి. ఈ నీరు ఎప్పుడు అందుకుంటుందో ఏమో” అంటూ సాగే అమ్మ నిత్య సుప్రభాతం వింటూ నాకు తెల్లారింది.
ముగ్గురు పిల్లలమైన కుటుంబంలో పెద్దదానిగా పుట్టడం తప్పా అని నేను అప్పుడప్పుడు అనుకునేదాన్ని. ఏదో నేను ఇంటర్మీడియట్ వచ్చేసరికి వాళ్లు ఇంకా స్కూల్లో చదువుతున్నారు. మధ్య తరగతి కుటుంబ వ్యవస్థలో అమ్మాయి కాలేజీకి వచ్చింది అంటే ఏముంది అమ్మాయి అన్నీ పనులు నేర్చుకుని అమ్మకి చేదోడువాదోడుగా ఉంటూ అన్ని చక్క పెట్టాలి అని ఒక అభిప్రాయం.
మా అమ్మ మాటలకు వత్తాసు పలుకుతూ మా నాయనమ్మ ఒకటి ఒకటిగా తన అభిప్రాయాలు చెబుతూ మా కాలంలొ ఇలా చేసాము అలా చేసాము అంటూ ఫ్లాష్ బ్యాక్ రీల్ తిప్పుతూ వుంటుంది.
“ఇదిగో అమ్మాయి..అలా ఖాళీగా అటూ ఇటూ తిరిగే బదులు ఆ చేత్తొ బట్టలు మడత పెట్టవచ్చు కదా..ఒక సలహా” నాయనమ్మ ఉవాచ.
“నీరూ…అలా టీవీ చూస్తూ నోరు వెల్లబెట్టుకుని చూసే బదులు …ఆ చేత్తో కూరలు తరుగు..నాకు కొంచెం పని తగ్గుతుంది…” అమ్మ విసురులు.
“నీరూ…నువ్వు చదువుతూ ఆ చేత్తో తమ్ముడుని,  చెల్లెలిని కూడ చదివించు…నీకు కూడ సబ్జెక్ట్ రివిజన్ అవుతుంది” నాన్నగారి ఉవాచ.
ఇలా ఇంట్లో వాళ్ళ ఉచిత సలహాలు తీసుకుంటూ ఎప్పటికీ దేవుడా నాకు విముక్తి అని తలచుకుని బాధపడిన రోజులెన్నో. “ఇంకా ఇద్దరు ఉన్నారుగా వాళ్ళకి ఎందుకు పనులు చెప్పావు “అని నేను అమ్మకి చెబితే “వాళ్ళు ఇద్దరు ఇంకా చిన్నపిల్లలు. వాళ్ళతో నీకు వంతులు ఏంటి” అని అమ్మ అన్నీ పనులు నాకే చెప్పేది.
“ప్రతి సమస్యకి ఆలోచిస్తే పరిష్కారం దొరుకుతుంది. సామరస్యంగా మన సమస్యలు మనమే అధిగమించ వచ్చు” అని గాఢనిద్రలో నాకు ఒక ఆలోచన గురూపదేశంలాగా వినిపించింది.
“సాహసం సేయరా డింభకా..రాజకుమారి లభించును” అన్న ఎస్వీరంగారావు గారి స్పూర్తితో నేను చెల్లెల్ని తమ్ముడుని మచ్చిక చేసుకుంటూ పనులు నెర్పించి నా శ్రమ తగ్గించుకున్నాను.
డిగ్రీ అయిన తరువాత ఫైనాన్స్ల లో పోస్ట్ గ్రాడ్యుయేషన్ పూర్తిచేసి ఒక ఫైనాన్సియల్ సలహాదారుగా ఉద్యోగంలో జాయిన్ ఐయ్యాను.
“అమ్మాయి వనజా.. నీరూ ఎలాగో ఉద్యోగంలో చేరింది కదా…ఆ చేత్తో పెళ్ళి కూడా చెయ్యండి..ఏదో ఇలా ఉన్నప్పుడు చేస్తే మేము కూడా ఇంకో తరం చూస్తాము..అదో ఆనందం” మా నాయనమ్మ తాతయ్యల సలహా. అలాగే బంధు రాబంధు గణాల ఉచిత సలహాలు, పెళ్ళి సంబంధాల పైరవీలు. ఎవరిని ఏమన్నా అందరికి అలకలు, సూటి పోటీ మాటలు.
పీయర్ ప్రెషర్ అని చదువుతూ వుంటే ఏమో అనుకున్నాను. ఇదే అన్నమాట అని నిరుపమ అనుకునే లోపు కళ్యాణ్ తో  పెళ్ళి జరిగిపోయింది.
“పెద్ద కుటుంబంలోకి వెళుతోంది మా నీరూ..అంతా దాని అదృష్టం” అని అమ్మ మురిసిపోతూ అత్తవారింటికి సాగనంపింది.
నా అదృష్టం ఏమిటంటే అక్కడ కూడా నేనే పెద్ద కోడలు. “మా కోడలు బంగారం. అన్నీ పనులు చకచకా చేసెస్తుంది” అని మా అత్తగారు నా మెడలో రెండు వీర తాళ్ళు వేసి పక్కకు తప్పుకుని హాయిగా రిలాక్స్ ఐయ్యింది. నాకున్న ముద్దుల ఆడపడుచు వారి అందరి కుటుంబ సభ్యుల బాధ్యతలు నా మీద పడ్డాయి. స్థానం మారింది కానీ నా బాధ్యతలు మారలేదు. ఇంకా పెరిగాయి.
“అమ్మాయి నీరూ…అలా వస్తున్నపుడు ఆ చేత్తో కాసిని మంచినీళ్ళు పట్టుకుని రా” మామగారి అభ్యర్ధన లాంటి హుకుం.
“మా వదిన బంగారం. కొంచెం ఈ ఫాల్ కుట్టి పెట్టవా “ అని ఆడపడుచు సుతిమెత్తని పెత్తనం. అందరు నాకు చెప్పేవాళ్ళు.
“చరిత్ర పునరావృతము అవుతోంది. ఆ చేత్తో  అన్న పదం సినిమాలో వినిపించె బ్యాక్ గ్రౌండ్ పాటలాగ నను విడవడం లేదు” అని మనసులో అనుకుంటూ నేను పని చేసుకుంటూ వెళ్తున్నాను.
*****
“మనం ఒక కొత్త ప్రోడక్ట్ మీద వర్క్ చేయపొతున్నాము. ఇది మన కంపెనీకి చాలా ముఖ్యమైన ప్రాజెక్టు.ఈ ప్రాజెక్టు విజయం సాధిస్తే మన కంపెనీ మరింత పురోగతి సాధిస్తుంది. ఈ ప్రాజెక్టులో పని చేయడానికి చొరవ, నైపుణ్యం కావాలి. ఈ ప్రాజెక్టు లీడర్ గా నిరుపమని నియమిస్తున్నాను. నిరుపమగారు తన ప్రస్తుత ప్రాజెక్టులు చూసుకుంటూ అదే చేత్తో ఈ ప్రాజెక్టు కూడ చూడాలని కోరుకుంటున్నాను. ఇ నో షీ కన్ డూ ఇట్ “ అని నిరుపమని మునగ చెట్టు యెక్కించి యుక్తిగా తప్పుకున్నాడు వైస్ ప్రెసిడెంట్. పదిమంది వున్న టీమ్ లో అందరినీ కలుపుకుని మన పని మనం చేసుకోవడం వ్యక్తిగతంగా వీలుగా వున్నా, ఒక పెద్ద ప్రాజెక్టు వచ్చేసరికి నా  పేరే కనపడేది.
“నిను వీడని నీడను నేనే” అన్న పాట లాగా “ఆ చేత్తో “అన్న మాట నన్ను వదలకుండా వస్తోంది అని అనుకుంటూ నిరుపమ కళ్ళు తెరిచింది.
*****
“ అమ్మా…నా బుక్స్ ఎక్కడ పెట్టావు”కూతురి మెల్కొలుపు.
“నీరూ…నా ఆఫీసు ఫైల్స్ నువ్వు చూసావా “ పతిదేవుని పలకరింపు.
“అమ్మా..నా ఫైనల్ ఇయర్ ప్రాజెక్టు విషయంలో నీ సహాయం కావాలి” ముద్దుల కొడుకు కోరిక.
“అమ్మాయ్..ఈ రోజు నేతి ఉప్మా చేసి, అదే చేత్తో మంచి చట్నీ చెయ్యి” అత్త మామగార్ల ఆర్డర్.
“మేడమ్…మీరు ఆఫీసుకి త్వరగా వస్తే కొన్ని కొటేషన్స్ ఫైనల్ చెయ్యాలి” ఆఫీసు నుండి ఫోన్.
ఈ గజిబిజి నిరంతర రణగొణ ధ్వనులలో తనను తాను సంభాళించుకుంటూ వీలైనంత టిఫిన్ బాక్స్ లో సర్దుకుని అదే చేత్తో అందరికీ సమాధానం ఇస్తూ ఆఫీసుకి బయలుదేరింది నిరుపమ.
*****
ఇంటి బాధ్యతలను ఆఫీసు బాధ్యతలను సమర్ధవంతంగా నిర్వర్తిస్తూ, అదే చేత్తో తమను తాము సమర్ధించుకునే నిరుపమ లాంటి నారీమణులందరికి ఈ కథ అంకితం.
 
రచన: పంతుల ధనలక్ష్మి.
 
రమేష్ కుకుకుకుకుష్    కురుకురుకురు కుష్ శబ్దం వినగానే లేచి కూర్చుని ఫోనులో టైమ్ చూసాడు.  నాలుగుంపావు అయింది.  ఇప్పటినుండి ఎందుకు కాసేపు పడుకుందాము అనుకున్నాడు.
ఈలోపు టింగ్ మని శబ్దం.  వాట్సాప్ లో శుభోదయాలు ప్రారంభం అనుకున్నాడు.  తనకి మంచి మిత్రుడు ఈ మధ్యే రిటైరయ్యేడు. సరే చూద్దామని చూసాడు.  “మనిషికి అన్ని అనర్థాలకి కారణం బద్ధకం. దానిని వదిలించుకుంటే జీవనం చాలా బాగుంటుంది.” అని.  అలా ఒక్కొక్కటీ చదివి థంబ్ గుర్తులు కొన్ని కామెంట్స్ పెట్టి టైమ్ చూసేసరికి ఏడున్నర.  “అయ్యబాబోయ్ మూడుగంటలసేపు చూసానా” రేపటినుండి ఇంటిలో పనిచెయ్యడాలు లేవు.  ఆఫీసుకెళ్ళి పనిచెయ్యాలి.  సీత కూడ ఆఫీస్ కి వెళ్ళాలి.”అనుకున్నాడు.
సీత కూడ అదే పరిస్థితి.  రమేష్ లేచి ఫోను పట్టుకోగానే తను కూడ లేచింది.   బాల్కనీలో కూచుని ఫోను చూసుకుంటూ ఆన్ లైన్ షాపింగ్ లో ఏవి సేల్స్ లో పెట్టేరు? చీరలు,  మేచింగ్ సగం కుట్టిన జాకెట్లు చూస్తోంది. ఆ కలర్లు డిజైన్లు అన్నీ చూసి టైమ్ చూసింది.
“అమ్మో! నేను ఇవాళనుంచి ఆఫీస్ కి వెళ్ళి పనిచేయాలి.  మంచి నీళ్ళు పట్టాలి” అనుకొని  మంచినీళ్ల కుళాయి తిప్పింది.  నీళ్ళు రాలేదు.  “అయ్యో! ఇవాళ నీళ్ళు రాలేదా?” అంటూ శ్రీవారిని పిలిచింది.  అప్పటికే బింది కడుగుదామని ఉన్న నీళ్ళు వంపేసింది.
రమేష్ బాత్రూములో చూస్తే టాంకులో నీళ్ళు ఒక్క చుక్క లేవు.
“ సీతా!” కేకేసాడు.
“ఆంత వేగంగా లేచావు! టాంకు ఆన్ చెయ్యద్దా? ఇప్పుడు చూడు! ఒక్క చుక్క నీళ్ళు లేవు.  “ అన్నాడు.
వెంటనే వాచ్మెన్ కి ఫోను చేసి ”ఇవాళ నీళ్ళు రాలేదా?” అని అడిగాడు.
“ రాకపోడమేంటి? ఇయ్యాల నాలుక్కే ఇచ్చీసినాడు.  ఎక్కువిచ్చేడు.  ఏడు వరకు ఇచ్చేడు.  మీరు లెగలేదా? మీ యింట్లో బలుబు ఎలిగే వుందే ఆ టయానికి?”అన్నాడు.
మూడు నాలుగు రోజులనుండీ అపార్ట్ మెంట్ లో మంచినీళ్ళు,  టాంకులకు నీళ్ళు పట్టుకోకుండా అందరూ తననే అడుగుతున్నారని వాచ్ మాన్ గమనించి పక్కింటి వాచ్ మాన్ తో మాట్లాడి ఇద్దరూ కలిసి పెద్దవి సింటెక్స్ టాంకులు కొనుక్కొచ్చి టాంకులు నిండుగా వేస్టుగా పడే నీటిని ట్యూబులు పెట్టి ఎక్కించేసారు.  అవి కనిపించకుండా పైన డాబా మీద పెట్టి ట్యూబులు తగిలించి వుంచేరు. ఇంచుమించుగా ఎపార్ట్ మెంట్ లో అందరూ లేచి లేవంగానే ఫోను చూసుకుంటూ నీళ్ళు పట్టడం లేదు.
అప్పుడు వాచ్ మాన్ “బింది ఏభయ్ రూపాయలు.  పెద్ద బకెట్ 75 రూపాయలు.  మీ బాతురూమ్ లో టాంకు నింపాలంటే మూడులందల రూపాయలు.” కావాలంటే మోసుకొచ్చి కింద సెల్లార్లో ఎడతాను.  మీ టాంకులకి ట్యూబ్ తగిలిస్తే ఎక్కుతాయి” అని చెప్పాడు.
అందరూ ఆఫీసుల కెళ్ళాలని సరే అన్నారు.
వెంటనే పక్కింటి వాచ్మెన్ వ్యర్థంగా పట్టిన నీరు ఒక ట్యూబ్ ద్వారా ఈ అపార్ట్మెంట్ లిఫ్ట్ వరకూ తెచ్చి బిందెలు బకెట్లు నింపుతున్నాడు. ఈ వాచ్ మాన్ పక్క అపార్ట్ మెంట్ బిందెల్ను నింపుతున్నాడు. అందరూ లిఫ్టులో బింది బకెట్ తెచ్చి తమ గుమ్మం ముందు పెడితే లోపలపెట్టి డబ్బులిచ్చేసారు.
ఇద్దరు వాచ్ మాన్లు వాళ్ళు ఇచ్చిన నీళ్ళకి వచ్చిన డబ్బులు పంచుకున్నారు. హాయిగా పిల్లలకి స్కూలు ఫీజులు పుస్తకాలు కొనుక్కున్నారు.
 
 
 
 
రచన: రమా శాండిల్య

గవి అంటే కన్నడలో, ‘గుహ అని అర్థంట!!
పాత బెంగుళూర్ లో అతి పురాతన ఆలయం. గవి గంగాధరాలయం. ఈ ఆలయం ఒక కొండ గుహ లోపల ఉన్నది. ఏ మాత్రము మార్పులు చెయ్యకుండా అలాగే కాపాడుతున్న అతి పురాతన ఆలయం ఈ శివాలయం. పైగా ఎన్నో ప్రాముఖ్యతలున్న ఆలయం ఇది.
ఈ ఆలయం సూర్య ప్రతిష్ట అని, ఇక్కడ శివుడితో సమానంగా సూర్యుడికి కూడా ఆరాధన జరుగుతోందని ఇక్కడి పూజారులు చెప్పారు.
ఈ ఆలయం పూర్వకాలంలో గౌతమ ఋషి తప్పస్సు చేసిన చోటని, ఆయన తరువాత భగీరథ ముని తపస్సు చేసుకునేవారని, వీరి కాలంలో, కాశీ వరకు పాతాళ మార్గాన దారి ఉండేదని ఇప్పటి భక్తులకు కూడా ఆ ఋషులు, మునులు ఆ మార్గాన ఈ ఆలయం నుంచి కాశీకీ, కాశీ నుంచి ఇక్కడకూ ప్రయాణిస్తుంటారని నమ్ముతారట!!
తరువాతి కాలంలో ఎందరో రాజుల ఆధీనంలో ఉండి ఈ స్వామి పూజలందుకున్నట్లు శాసనాల ద్వారా తెలుస్తుందని చెబుతారు.

తరువాత 1535 కాలంలో, ‘ కేంపే గౌడ’ అనే వారు పునర్ నిర్మించారని ఇక్కడి శాసనాలను బట్టి తెలుస్తోంది. ఈ ఆలయం పురాతన భవంతులశాఖ ఆధ్వర్యంలో కూడా ఉన్నదని చెబుతున్నారు.
ఈ గుడిలో ముఖ్యంగా నన్నాకర్షించిన విషయం, ఈ ఆలయం ముందు రాతితో చేసిన త్రిశూలము, రెండు రాతి డమరుకాలు, ఒక రాతి శూలము, ఒక రాతి బలిపీఠము ఉన్నాయి. అవి కలియుగాంతాన, వచ్చే ప్రళయాన్ని ముందుగానే సూచిస్తూ మ్రోగుతాయిట! అంటే, ‘యాగంటి బసవన్న’ వేసే రంకె లాగా అన్నమాట! మన దేవాలయాలలో నిక్షిప్తం చేసిన సమాచారం యొక్క గొప్పతానానికి, వారిచ్చిన సమాచారానికి ఇంతకన్నా మంచి తార్కాణం ఏముంటుంది, కదా!
ఇక్కడి, ఈ దేవాలయంలో, ‘అగ్ని’ కి చాలా ప్రాముఖ్యత ఉంది. ఇక్కడకు వచ్చిన భక్తులు ప్రతీ వారు, రెండు జ్యోతులను వెలిగించి దేవాలయానికి చూపిస్తుంటారు. అంటే పూర్వకాలం నుంచీ ఇప్పటి వరకూ ఎన్ని కోట్ల దీపజ్యోతులు ప్రకాశిస్తూ ఉన్నాయో కదా! ఆ శక్తి ఈ ఆలయంలో తెలుస్తూ ఉన్నది.
ఇంకొక ముఖ్య విశేషం – ఈ ఆలయంలో మకర సంక్రమణం రోజు సూర్యుడు మకారంలో ప్రవేశించే ఆ క్షణం నుంచీ ఒక గంటసేపు, గంగాధర లింగం మీద మొదటి కిరణం ప్రసారించి, గుడి బయట ఉన్న నంది వరకూ, ఆ సూర్య కిరణాల ప్రకాశం ప్రయాణిస్తుందట. అది చూడటానికి కొన్ని లక్షల మంది భక్తులు వస్తారట. అంటే సూర్యుడు ప్రతిష్టించిన లింగానికి సంవత్సరానికి ఒకసారి తానే స్వయంగా సూర్యుడు తన కిరణాలతో అభిషేకం చేసుకుంటాడన్నమాట! అద్భుతమే కదా!

సూర్య కిరణాలు పడటం విశేషం ఏమిటి? అనుకుంటున్నారా! విశేషమే ఇక్కడ, పూర్తిగా రాతితో మూసేసి ఉన్న గుహలో ఉన్న శివలింగం మీద సూర్యకిరణం పడటం విశేషమే కదా! పైగా, ఆరోజు ఆ సమయంలో ఆ స్వామిని దర్శించుకుంటే మనలో ఉండే నెగిటివ్ ఎమోషన్స్ తగ్గుతాయి అనే నమ్మకమట ఇక్కడి భక్తులకు! అవే రోగాలను తగ్గిస్తాయి అని నమ్ముతారట.
శివుడు లింగ రూపంలో ఇక్కడ ఉన్నాడు. కనుక, శివరాత్రి రోజు లింగోధ్బవకాలానికి లక్షలమంది దర్శిస్తారట. ఇక్కడ ముఖ్యంగా చేసే ఉత్సవాలు శివరాత్రి, మకర సంక్రాంతి చాలా బావుంటాయట.

ఈ ఆలయంలో ఉన్న దేవతామూర్తులు:
గవి గంగాధరేశ్వరుడు: ఈయనకు నిరంతరం, అభిషేకం, అర్చన, హారతీ జరుగుతూనే ఉంటుంది. చాలా అందమైన మూర్తి!
పార్వతి అమ్మవారు: చాలా పెద్దముత్తైదువలా చాలా అందమైన విగ్రహం ఈ అమ్మవారిది. ఎంతసేపు చూసినా తనివి తీరదసలు.
వినాయకుడు, సుబ్రహ్మణ్యుడు తల్లితండ్రులకిరువైపులా దర్శనమిస్తారు.
ఎవరైతే, తపస్సుచేసి శివుడిని తీసుకువచ్చారో వారిరువురు ఇప్పటికి విగ్రహరూపంలో తపస్సు చేస్తూనే ఉన్నారు. వారే గౌతమ మహారుషి, భరద్వాజ మహాముని.
చండికేశ్వరుడు, ఉమాదేవి సమేత ఉమామహేశ్వరుడు, వల్లభ గణపతి, దుర్గవినాసిని దుర్గమ్మ, అగ్నిదేవుడు, సప్తమాతృకలు, దక్షిణామూర్తి, కాలభైరవుడు, వీరభద్రుడు, వీరందరూ జీవం ఉట్టిపడుతూ ఉన్నారు.
క్షేత్ర పాలకులు, శ్రీ లక్ష్మినారాయణుడు, ఆంజనేయుడు.

సూర్యుడు, చంద్రుడు అమావాస్య, పౌర్ణమి పూజలందుకుంటారట ఇరువురు.
మహాగణపతి, అయ్యప్ప, వల్లీదేవసేనా సమేత సుబ్రహ్మణ్యేశ్వరుడు విడిగా గుడి ఆవరణలో పూజలందుకుంటున్నారు. వీరే కాక నవగ్రహాలు కూడా ఉన్నాయి.
ఇదే కాక ఈ ఆలయంలో చక్కటి క్రమశిక్షణతో ఒక్కొక్కరుగా దర్శనం చేసుకోవడం చాలా నచ్చింది. పవిత్రత, క్రమశిక్షణ కలిగిన మంచి దేవాలయం చూశానన్న తృప్తి కలిగింది. బెంగుళూర్ వచ్చిన వారు తప్పకుండా దర్శించుకోవలసిన ఆలయం ఇది.
ఓం నమశివాయ నమః 🙏
రచన: లక్ష్మీ ఏలూరి
ఎవరు సారె పెట్టారమ్మా ?
పుడమి తల్లికి పచ్చలకోక।
అమ్మ బిడ్డలకు ఆనందమాయా।
కళకళలాడుతున్న అమ్మ ముఖబింబం కాంచి।
ఆర్ణవంకి ఎవరు నేర్పారమ్మా?
తను పరిశుభ్రంగా ఉండి, తనలోని,
జీవజాలాన్ని పదికాలాలపాటు
పదిలంగా ఉంచమని।
తనమీద పదేపదే తిరిగే నౌకలకు,
చెత్తాచెదారం, కాలుష్యభూతాన్నివదిలి,
తనకూ,తనలోని జీవజాల మనుగడకు,
ఆటంకం కలిగించవద్దని చేతులు జోడించి,
వేడుకుంటుంది।
పచ్చల పందిరేసి, తనతో మనుగడ
సాగించే పులుగూ, పుట్రకూ స్వేచ్ఛగా,
జీవించనీయమని , చేతులెత్తి వేడుకుంటూ,
ఆ అడవితల్లి,।
నన్ను మీరు కాపాడితే, నేను మీముందు,
తరాలకు స్వచ్చమైన వాతావరణం,
ప్రసాదించుతాను అని ప్రకృతిమాత మాట ఇస్తే
అడవిలో స్వేచ్చగా తిరిగే జీవులను।
వరదలు రాకుండా తమ వేళ్ళను అడ్డువేసే మానులను।
పురివిప్పి నాట్యం చేస్తున్న మయూరాలను।
కెంజిగురులు తిని వగరెక్కిన నోటితో,
పాటపాడే కోయిలమ్మను।
పూవు పూవుకూ తిరిగి మకరంధం,
సేకరించే తేనెటీగలను మన ముందు తరాలకు।
చిత్రంలోమాత్రమే చూపించే దుర్గతి పట్టకుండా।
ప్రతి మానవుడు తన వంతుగా,
ఒక చెట్టు నాటి పెంచితే..!
తన వారసులకు చల్లనినీడను,
తియ్యని పండ్లను, స్వచ్చమైన వాతావరణం
బహుమతిగా అందుతుంది।
నన్ను మీరు కాపాడండి నేను,
మిమ్మల్ని కాపాడుకోంటాను,
అని భరోసా ఇస్తుంది పర్యావరణ మాత।
రచన: ముక్కమల్ల ధరిత్రిదేవి
ఊహలకు రెక్కలొచ్చి
ఊసులు వేనవేలు ఎగసి ఎగసి
నింగిని చేరి కడతాయి
మేడలు… గాలి మేడలు !
పునాదులే లేని ఊహాజనితపు  కట్టడాలు!
అంతులేని భావవీచికలు
అందంగా మలిచి ఆశల తోరణాలతో
అలంకరించిన ఆకాశహర్మ్యాలు !!
అవును… అవి కలలే.. గాలిలో మేడలే !
నిజాలై  కళ్లెదురుగా ఎన్నటికీ
నిలవని వాస్తవ దూరాలే !
ఆ కలలన్నీ కల్లలే… ఎప్పటికీ కలలే !
తెలిసినా మారాం చేస్తూ మది వినదే !
ప్రతీసారీ కూలిన ఆ గోడల వంక
చూస్తుంది ఆశగా…! మరింత ప్రేమగా…
అంతే, మళ్లీ మొదలు ! మరో రంగుల మేడ !!
మూసిన రెప్పల మాటున
మౌనంగా కరుగుతూ….
అదీ  కలిసి పోతుంది
శూన్యంలో మాయమౌతూ..అయితేనేమి?
అలుపన్నదెరుగక మనసుతో మమేకమై
కలలు కంటూనే ఉంటాయి ఈ కళ్ళు !
ఆ కలలు ఊరడిస్తాయి
సాంత్వనవచనాలతో  చప్పున
చల్లబరుస్తాయి నిరాశానిస్పృహల్ని !
నలిగిన హృదిని శాంతపరుస్తూ
అందిస్తాయి జవసత్వాలు !
అవును… అవి గాలిమేడలే…అయితేనేమి?
అద్వితీయ అనుభూతికి ప్రతిబింబాలు !
ఇంధనాలై శక్తి నొసగే అద్భుత ‘టానిక్కులు ‘!
మనో నేత్రానికే దర్శనీయమౌ అపూర్వ నిర్మితాలు !
మదిని క్షణ కాలమైనా
రంజింప జేయగల ఆశాసౌధాలు!! నిజమే…
అందమైన అశాశ్వతమైన అనుభవమే !
ఒసగే ఆనందం తాత్కాలికమే…
సహజత్వానికి సుదూరమే… కావచ్చు !
అది క్షణమైతెనేమి గాక…
కల్పిత కథ అయితేనేమిగాక.. !
మధురం.. అతి మధురం.. అనిర్వచనీయం !
ఇంకా… శాశ్వతం ! పదిలం ! నిజమే కద !! 
                  🌷🌷🌷🌷🌷
రచన: శ్యామసుందర రావు

హనుమంతుని ఆజన్మ బ్రహ్మచారి అని భక్తులు విశ్వసిస్తారు. కానీ ఆయనకే తెలియకుండా, హనుమంతునికి ఓ పుత్రుడు ఉండేవాడన్న వృత్తాంతం చాలా ఆశ్చర్యం కలిగిస్తుంది. ఈ ఉదంతము రామాయణములో ఒక ఆసక్తికరమైన వృత్తాంతము.
ఈ వృత్తాంతానికి మూలం లంకాదహనం సమయంలో కనిపిస్తుంది. శ్రీరాముని దూతగా సీతను విడిపించమంటూ రావణాసురునికి నాలుగు ముక్కలు చెప్పేందుకు లంకకు చేరుకుంటాడు హనుమంతుడు. కానీ కామవశుడైన రావణాసురుడు, హనుమంతుని మాటను లెక్కచేయకపోగా… అతని తోకను నిప్పంటించమని తన సైన్యానికి ఆదేశిస్తాడు. నిప్పంటుకున్న తన తోకతో ఏకంగా లంకనే ముట్టిస్తాడు హనుమంతుడు. కానీ లంక నుంచి తిరిగి వెళ్తూ, ఆ వేడి నుంచి ఉపశమనం పొందటానికి సముద్రంలో కొంత సేపు మునిగి ఉండేందుకు నిశ్చయించు కుంటాడు.హనుమంతుడు నీట మునగగానే అతని శరీరం నుంచి విడివడిన స్వేద బిందువు, ఓ జల కన్య నోటిలోకి ప్రవేశిస్తుంది. అదే ఆమె గర్భాన ఒక శిశువుగా మారుతుంది. ఇదేమీ గ్రహించని హనుమంతుడు తన దారిన తను వెళ్లిపోతాడు.
కొన్నాళ్లకి పాతాళలోకాన్ని ఏలే మైరావణుడి భటుల వలలో జలకన్య చిక్కుతుంది. మైరావణుడికి ఆహారంగా ఆ జలకన్యను మోసుకుపోతారు అతని భటులు. కానీ ఆమె పొట్టను కోసి చూసిన వారు ఆశ్చర్యంలో మునిగిపోతారు. జలకన్య గర్భాన శక్తిమంతమైన ఓ జీవి వారికి కనిపిస్తుంది. సగం కోతి రూపంలోనూ, మరో సగం మకరంగానూ ఉన్న ఆ జీవికి ‘మకరధ్వజుడు’ అని పేరు పెడతాడు మైరావణుడు. అంతేకాదు! అతని శక్తిని గమనించి తన రాజ్యానికి ద్వారపాలకునిగా కూడా నియమిస్తాడు.
రోజులు గడుస్తున్నాయి. రామరావణుల మధ్య రాయబారాలు బెడిసికొట్టడంతో యుద్ధం మొదలైంది. యుద్ధం జరుగుతున్నకొద్దీ రామలక్ష్మణులది పైచేయి కాసాగింది. దీంతో రావణాసురుడు తన బంధువైన పాతాళాధిపతి మైరావణుడికి కబురు పంపాడు. ఎలాగైనా హనుమంతుని కన్నుగప్పి రామలక్ష్మణులను పాతాళానికి తీసుకు పోయి బంధించమంటూ కోరుతాడు. రావణుడి కోరిక మేరకు మైరావణుడు మాయోపోయాలతో రామలక్ష్మణులను అపహరించి తన కోటలో బంధిస్తాడు. వారిరువురినీ బలి ఇచ్చేందుకు ఏర్పాట్లు చేసుకుంటాడు. ఈలోగా రామ లక్ష్మణుల జాడ తెలుసుకున్న హనుమంతుడు మైరావణపురానికి చేరుకుంటాడు. అక్కడ మకరధ్వజునితో హనుమంతుడు తలపడాల్సిన సందర్భం ఏర్పడుతుంది. రాక్షసుల బారినుంచి రామలక్ష్మణులను రక్షించడానికి తనకు దారిని వదలమని తనను అడ్డుకోవద్దని హనుమంతుడు మకరధ్వజుడుని ఆడుగుతాడు. అయితే, మకరధ్వజుడు హనుమంతుడికి దారివ్వడానికి అంగీకరించడు. తన తండ్రని తెలిసిన తరువాత కూడా హనుమంతుడికి అడ్డు తగులుతాడు. తన యజమాని అహిరావణ ఆజ్ఞను ధిక్కరించడానికి మకరధ్వజుడు అంగీకరించడు.
మకరధ్వజుని బలపరాక్రమాలను చూసిన హనుమంతుడు నువ్వు ఎవరి కుమారుడవు అని అడుగుతాడు. దానికి తాను హనుమంతుని కుమారుడినని చెప్పడంతో ఆశ్చర్యపోతాడు హనుమంతుడు. ఆ పై అతని జన్మవృత్తాంతాన్ని తెలుసుకుని సంతోషంతో ఉక్కిరిబిక్కిరైపోతాడు. అటువైపు మకరధ్వజునికి కూడా తన తండ్రిని కలుసుకున్నానన్న సంతోషం నిలువనియ్యదు. కానీ తన ప్రభువైన మైరావణుడికి మోసం చేయలేననీ, ఆయన ఆజ్ఞను జవదాటలేనని తేల్చిచెబుతాడు మకరధ్వజుడు. తనను ఓడించిన తరువాతే కోట లోపలికి ప్రవేశించమని హనుమంతునితో సూచిస్తాడు. తన కుమారుని స్వామిభక్తికి అచ్చెరువొందుతూనే హనుమంతుడు అతనితో తలపడతాడు. సుదీర్ఘ కాలం సాగిన ఆ ద్వంద్వ యుద్ధంలో చివరికి హనుమంతుడు ఎలాగూ విజయం సాధిస్తాడు. ఆ పై కోట లోపలికి ప్రవేశించి మైరావణుని సంహరించి రామలక్ష్మణులను విడిపిస్తాడు. హనుమంతుని నుంచి మకరధ్వజుని మాట విన్న రాములవారు, అతడిని పాతాళానికి అధిపతిగా నియమించి లంకకేగుతారు.
కాంబోడియాన్, థాయ్ కథనాల ప్రకారం హనుమంతుడి పుత్రుడిని మచ్చాను అని కూడా పిలుస్తారు. రావణుడి కుమార్తె అయిన మత్స్యకన్య, హనుమంతులకు మచ్చాను జన్మించాడని అంటారు. ఇంకొన్ని కథనాలు, హనుమంతుడి వీర్యం నదీజలాల ద్వారా పయనించి రావణుడి కుమార్తె అయిన మత్స్యకన్య సువన్నమచ్చని చేరిందని ఆ విధంగా హనుమంతుడికి కుమారుడు జన్మించాడని అంటున్నాయి. మరికొన్ని కథనాలు, లంకకు వంతెనను కడుతున్నప్పుడు హనుమంతుడు సువన్నమచ్చతో ప్రేమలో పడి తద్వారా మచ్చాను అనే బిడ్డకు జన్మనిచ్చారని అంటారు. థాయ్, కేంబోడియాన్ రామాయణ కథనాల ప్రకారం రావణసైన్యంతో జరుగుతున్న ఒకానొక యుద్ధంలో హనుమంతుడు సాహసోపేతమైన ప్రత్యర్థిని ఎదుర్కొంటాడు. వానరునిలాగే కనిపించిన ఆ ప్రత్యర్థి సగం చేప ఆకారంలో కనిపించాడు. భీకర యుద్ధం తరువాత హనుమంతుడు తన వద్దనున్న ఆయుధాలతో తన ప్రత్యర్థిని డీ కొనడానికి సంసిద్ధమవుతాడు. ఇంతలో ఆకాశంలో బంగారు వర్ణంలోనున్న నక్షత్రం మిలమిల మెరుస్తుంది. ఆకాశవాణి వినిపిస్తుంది. హనుమంతుడికి ఎదురైనా సాహసోపేతమైన ప్రత్యర్థి మరెవరో కాదని అతను స్వయంగా హనుమంతుడి కుమారుడేనని ఆకాశవాణి వినిపిస్తుంది. రావణుడి కుమార్తె అయిన సువన్నమచ్చ ద్వారా హనుమంతుడికి కుమారుడు జన్మించాడని ఆకాశవాణి తెలియచేస్తుంది. వెనువెంటనే హనుమంతుడు తన ఆయుధాలను వెనక్కి తీసుకుంటాడు. తండ్రీ కొడుకులు ఇరువురూ ఒకరినొకరు గుర్తుపడతారు. హనుమంతుడికి కుమారుడున్నాడన్న విషయం హనుమంతుడికి కూడా యుద్దభూమికి వెళ్ళేంతవరకు తెలియదన్న విషయం ఆశ్చర్యకరమైన అంశం. మకరధ్వజుడు తన కుమారుడన్న విషయం తెలుసుకుని హనుమంతుడు విస్మయానికి లోనవుతాడు. తాను బ్రహ్మచారని చెప్తాడు. జరిగిన సంఘటనలన్నిటినీ ఒకసారి కళ్ళు మూసుకుని తన మనోనేత్రంతో హనుమంతుడు తెలుసుకున్నాడు. తన పుత్రుడైన మకరధ్వజుడిని హత్తుకుని ఆశీర్వాదాన్ని అందించాడు.
ఇప్పటికీ క్షత్రియులలో కొందరు తాము మకరధ్వజునికి వారసులుగా భావిస్తారు. వారు పాలించిన రాజస్థాన్‌, గుజరాత్‌ వంటి ప్రాంతాలలో ఆయనకు ఆలయాలను నిర్మించి తన భక్తిని చాటుకున్నారు కూడా! రాజస్థాన్‌లోని అజ్మీర్‌కు దగ్గరలో, గుజరాత్‌లోని ద్వారకలో మకరధ్వజుని ఆలయానికి ఇప్పటికీ భక్తులు అధిక సంఖ్యలో వస్తూనే ఉంటారు. తండ్రిలాగే మకరధ్వజుడు కూడా తన శరణు కోరిన వారిని వెన్నంటి రక్షిస్తాడని భక్తుల నమ్మకం మకరధ్వజడు హనుమంతుడి కొడుకుగానే కాకుండా సాహసోపేతమైన యుద్ధ వీరుడిగా కూడా ప్రసిద్ధి.
ఇదీ మకరధ్వజుని వృత్తాంతం




టూన



