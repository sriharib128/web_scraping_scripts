





మాలిక పత్రిక రచయితలు, మిత్రులు అందరికీ స్వాగతం.. శ్రావణమాసపు శుభాకాంక్షలు..
రాబోయేదంతా అమ్మవారి పండగ రోజులే.. మండే ఎండలు దాటి, వర్షాలథాటి తగ్గి ప్రకృతి అంతా పువ్వులతో రంగులమయంగా మారి మనోహరంగా ఉంటుంది. ఈ రెండు నెలలు కూడా అమ్మవారికి, అమ్మాయిలకు, అమ్మలకు కూడా పరమ ప్రియమైనవి. బోనాలు అయిపోయాయి, ఇక వరుసగా వరలక్ష్మీ వ్రతం, రాఖీ పౌర్ణమి, దసరా నవరాత్రులు, బతుకమ్మ, దసరా, దీపావళి… బుుతువుల మార్పులతో వచ్చే ఇబ్బందులు, ప్రమాదాలు, ఆరోగ్యసమస్యలనుండి అందరినీ కాపాడాలని ఆ తల్లికి ప్రార్ధిద్దాం..
ఎప్పటిలాగే మీ/మా మాలిక పత్రికలో మీకు నచ్చే కథలు, కవితలు, కార్టూన్స్, వ్యాసాలు, ట్రావెలాగ్స్, పుస్తక సమీక్షలు అందిస్తున్నాము.
మీ రచనలు పంపవలసిన చిరునామా: maalikapatrika@gmail.com
ఈ మాసపు విశేషాలు:
 
1. కంభంపాటి కథలు – మతి”మెరుపు”
2. మోదుగపూలు – 11
3 వెంటాడే కథలు 11 – బేబీ సిట్టర్
4. పరవశానికి పాత(ర) కథలు – చావు
5. చంద్రోదయం – 31
6.  తాత్పర్యం – సొరంగం
7. అమ్మమ్మ – 38
8. యాత్రామాలిక – బెంగళూరులోని అమ్మవారి ఆలయాలు
9. యాత్రామాలిక – ముక్తినాథ్
10. ‘ఆర్డినరీ’ మనిషి. . .! ఎక్స్ట్రార్డినరీ జర్నీ !!
11. తధాస్తు
12. అందమైన అనుబంధం
13.చాణక్యనీతి – సువర్ణసుగంధ
14.శక్తిని, భక్తిని చాటే మొగ్గలు
15. చిత్రగుప్తుడు
16. చంటోడి స్వగతం
17. తొలకరి జల్లు
18. వస్తున్నా నేను
19. కార్టూన్స్ – CSK
20. కార్టూన్స్ – భోగా పురుషోత్తం
రచన: కంభంపాటి రవీంద్ర
ఇంటికి వచ్చి షూస్ విప్పుకుంటూంటే , తను చెప్పింది, “పక్క ఫ్లాట్ లో కొత్తగా ఓ ఫ్యామిలీ వచ్చేరు . మళయాళీ వాళ్ళట !”
“ఊహూఁ”
“ఊహూఁ అనడం కాదు… అతను మీ కాలేజీయేనట”
“మా కాలేజీ అంటే…అందులో ప్రతీ ఏడాదీ ఓ బ్యాచ్ బయటకి వస్తూంటుంది… అందులో అతను ఏ ఏడాది బ్యాచో”
“ఏ ఏడాదో అయితే… మీకెందుకు చెబుతాను? మీ బ్యాచేనట”
“అవునా? అతను చెప్పేడా ?”
“లేదు… ఆవిడ చెప్పింది”
“సరేలే… మా బ్యాచ్ అంటే నాకు తెలిసే ఉండాలి… అతని పేరు?”
“కృష్ణ ప్రకాశన్”
ఎందుకో ఒక్కసారి నవ్వొచ్చేసింది…”అతనా ??.. ఇంకా భార్యని మర్చిపోలేదన్నమాట !” అన్నాను
“ఏం? ఇంకా భార్యని మర్చిపోలేదన్నమాట ! అంటే ?” కుతూహలంగా అడిగింది
“అంటే… అతనికి… చదువు విషయం తప్ప… వేరేమీ గుర్తుండవు”
“మతిమరుపన్న మాట”
“అలా అని కాదు… అతని గురించి కొంచెం వివరంగా చెబుతాను… మతిమరుపో కాదో నువ్వే చెప్పు…ఎప్పుడూ చదువు మీదే ధ్యాస… అది ఎంతవరకూ వెళ్లిందంటే… ఓసారి ఏదో సబ్జెక్టు గురించి ఆలోచించుకుంటూ… టాయిలెట్ కి వెళ్లి ప్యాంటు తియ్యకుండానే కూచుండిపోయేడు”
“బాబోయ్… ఛీ ఛీ..”
“ఇంకోసారి దసరా సెలవులయ్యేక… శనివారం ఉదయాన్నే ఊరినుంచి హాస్టల్ కి వచ్చేడు… రూమ్ తాళం చెవి సూట్ కేసులో పెట్టుకున్నాడు… ఆ సూట్ కేసుకి నెంబర్ లాక్ ఉంది… ఆ నెంబర్ మర్చిపోయేడు…”
“మరేం చేసేరు?”
“ఏముందీ… వాళ్ళ ఇంటికి ఫోన్ చేసి కనుక్కుందాం అనుకున్నాం… కానీ అతనికి వాళ్ళ ఇంటి ఫోన్ నెంబర్ గుర్తు లేదు… పోనీ హాస్టల్ వార్డెన్ దగ్గర ఉన్న రికార్డ్స్ లోనుంచి చూద్దాం అనుకుంటే, వార్డెన్ గారు ఆ శని , ఆదివారాలు శెలవు పెట్టి ఊరెళ్ళేడు”
“సూట్ కేసు బద్దలగొట్టాల్సింది”
“చివరికి అదే చేసేం… కానీ. ఆ సూట్ కేసు బద్దలగొట్టేక , అందరూ ఒకటే నవ్వులు”
“ఏం? ఏమయ్యింది ?”
“ఏముందీ… ఆ సూట్ కేసులో… ఓ ఏ 4 షీటు సైజు కాయితం కనబడింది… అది వాళ్ళ నాన్నగారు వీడి రూంమేట్ కి రాసిన ఉత్తరం… “మా వాడు పొరబాటున సూట్ కేసు లాక్ నెంబర్ మర్చిపోతే, 000 అని ట్రై చెయ్యండి… వచ్చేస్తుంది ” అంటూ రాసేరు… వీడు ఆ ఉత్తరాన్ని సూట్ కేసులో పెట్టి తాళం వేసేసేడు!”
“ఇదెక్కడి మనిషండీ బాబూ?
“కానీ… అలా అని అన్నీ మర్చిపోడు… వాడు చదివిన ఎలక్ట్రానిక్స్ ఇంజినీరింగ్ లో ఏ కాన్సెప్ట్ గురించి అడిగినా, వీడి కన్నా బాగా ఎక్స్ప్లెయిన్ చేసేవాడు ఇంకొకడు దొరకడు… అలాగే… త్యాగరాయ కీర్తనలు”
“త్యాగరాయ కీర్తనలా?”
“అవును… ఉదయాన్నే ఐదింటికే లేచి… ఓ పంచె కట్టుకుని, ఇంత విభూతి నుదుటిన రాసుకుని, మంచి శ్రుతిలో త్యాగరాయ కీర్తనొకటి పాడుకుంటూ… మా హాస్టల్ కి రెండు కిలోమీటర్ల దూరం లోనున్న కృష్ణుడి గుడికి వెళ్ళిపోయేవాడు… వీడా గుడికి వెళ్లే టైముకి పూజార్లు కూడా వచ్చేవారు కాదు… అయినా కూడా… ఆ గుడి బయటే కూచుని, వాడికొచ్చిన త్యాగరాయ కీర్తనలు పాడుకుంటూ ఉండి, దర్శనం చేసుకుని వచ్చేవాడు”
“గొప్పవాడే!”
“ఇంకో హైలైటు… ఓసారి మా క్లాస్మేటు… అనిత… వీడంటే ఇష్టపడి… వీడి దగ్గరికి వెళ్ళి… “నువ్వంటే చాలా ఇష్టం… మన చదువైపోయేక, నీక్కూడా ఇష్టమైతే… మనం పెళ్లి చేసుకుందాం” అంది… వీ
డు ఆ అమ్మాయికేసోసారి చూసి, “అసలు ఎవరు నువ్వు? ఏ బ్యాచ్ ?” అన్నాడు”
“మరి… ఆ అమ్మాయి ఏడ్చిందా?”
“లేదు… హాయిగా నవ్వింది… ఆ తరువాత కొన్నేళ్ళకి… అతన్నే పెళ్లి చేసుకుంది”
“అంటే… అతని భార్య కూడా మీకు బ్యాచ్ మేట్ అన్న మాట… మరి అతనితో మీరు టచ్ లో లేరా?”
“అతని లోకంలో అతనుంటాడు… పైగా ఉద్యోగం, పెళ్ళి అయ్యేక, ఎవరి లోకంలో వాళ్ళుంటారు…ఇవన్నీ కాదుగానీ… ఆ కృష్ణ ప్రకాశన్ గురించి అసలైన హైలైట్ విషయం ఇంకోటుంది”
“ఏంటదీ?”
“మా బ్యాచ్ లో చాలా మంది ఇంజనీరింగ్ డిగ్రీ చదివేరు… కొంత మంది పీజీ చేసేరు… అతి తక్కువ మంది డాక్టరేట్ చేసేరు…”
“కృష్ణ ప్రకాశన్ డాక్టరేట్ చేసేరు కదూ”
“ఒట్టి డాక్టరేట్ కాదు… డబుల్ డాక్టరేట్”
“ఇందులో హైలైట్ ఏముందీ? డబుల్ డాక్టరేట్ చేసిన చాలా మంది ప్రొఫెసర్లు ఉన్నారు”
“నువ్వు పూర్తిగా వినాలి… ఇతను ముందో థియరీ ఆపాదిస్తూ… ఓ డాక్టరేట్ చేసేడు”
“ఊఁ…”
“ఆ తర్వాత… అదే థియరీ తప్పని ఇంకో డాక్టరేట్ చేసేడు”
“ఏమిటీ ???… తన మొదటి డాక్టరేట్ కోసం చేసిన థీసిస్ తప్పని , మళ్ళీ వేరే థీసిస్ చేసి, రెండో డాక్టరేట్ సంపాయించేడా ?”
“అవును!”
“మరి యూనివర్సిటీ వాళ్ళు ఏమీ గొడవ పెట్టలేదా?”
“లేదు… ఇతని గట్స్ ని మెచ్చుకున్నారు”
“ఇందాక మీ కృష్ణ ప్రకాశన్ కి మతిమరుపు అని అనవసరంగా అన్నాను… అది కరెక్ట్ పదం కాదు”
“మరి?”
“కృష్ణ ప్రకాశన్ కి మతి”మెరుపు”… ఇదే కరెక్ట్ !”
*****

రచన: సంధ్య యల్లాప్రగడ
ఆడిటోరియంలో ఏర్పడిన ట్రాన్సు లాంటి నిశబ్ధం తెర వెనుక ఉన్న మధును, వివేక్‌ను, విద్యార్థులను కంగారు పెట్టింది.
“ఏంటి ఒక్కరు చప్పట్లు కొట్టరు?” అన్నాడు మధు సార్‌.
“ఎవరికీ అర్థం కాలేదా?” విచిత్రమైన డైలమాలో పడిపోతూ అన్నాడు వివేక్‌.
“మేము మీరు చెప్పినట్లే చేశాము కదా సార్” అంటూ పాత్రలు వేసిన పిల్లలు చుట్టూ చేరారు.
“ప్రసాదరావుసార్‌ కూడా చప్పుడు చెయ్యడా? లేక మనకు వినపడటంలేదా?” అన్నాడు వివేక్ కంగారుగా..
“చూద్దాం. ముందు మనం తెర ఎత్తించి పిల్లలందరము వెళ్ళి నమస్కారం చేద్దాం. రండి. అందరూ ఒకరి చేయి ఒకరు పట్టుకోండి. కమాన్” అంటూ మధుసార్‌ వేదిక మీదకు పోయాడు.
మూసిన తెర పెకెత్తబడింది.
వరుసగా పిల్లలందరూ మధుసార్ చేయి పట్టుకొని వచ్చారు.
చిట్టచివరన వివేక్‌.
అప్పటి వరకూ ఒక దీర్ఘ మౌనములో ఉన్న ఆటిటోరియం దద్ధరిల్లింది. చప్పట్లు విజిల్స్ తో. అందురూ లేచి నిలబడి అప్‌లాజ్‌ ఇచ్చారు.
మంత్రిగారు, సెక్రట్రీ, లేచి వేదిక మీదకు వచ్చారు. వెంట ప్రసాదరావుసారు కూడా.
మంత్రిగారు వేదికమీదకు రాగానే పిల్లలకు షేక్‌హ్యాండులిస్తూ భీంగావేసిన పదవ తరగతి విద్యార్థిని కౌగిలించుకున్నాడు.
నాటకం రాసింది వివేక్‌ అని చెప్పగానే వివేక్‌ను గట్టిపట్టుకొని “గ్రేట్‌ వర్క యంగ్‌మెన్!” అంటూ అభినందించాడు.
ఆయనకి మైకు అందించారు ఎవరో.
“నేను ఒక గిరిజన మంత్రిని. గిరిజనుల, ఆదివాసుల కష్టాలు నాకు తెలుసు. నేను ఆదిలాబాదు నుంచే ఎన్నికైనాను. ఈ నాటకం గోండు భాషలో చూస్తూంటే మా ఇంటికి పోయినట్లు ఉంది. ఇది చూస్తుంటే నాకు ఆ రోజులలో వారి కష్టాలు కళ్ళ ముందు నిలచి కన్నీరొచ్చింది. చక్కగా నటించన పిల్లలకు నా అభినందనలు. ఈ నాటకం రాసిన వివేక్‌కు ప్రత్యేకమైన అభినందనలు. మీరు ఇంకా ఇలాంటి మంచి నాటకాలు వేసి ఆదివాసుల భాషను వృద్ధిచేయ్యాలని కోరుకుంటున్నా.” అని చెప్పి పిల్లలందరిని తన నివాసంకు తీసుకురమ్మని ఆహ్వానించాడు.
ప్రసాదరావు సార్‌తో “మీరందరూ రేపు టీకి రండి. ఉంటున్నారా? వెళ్ళిపోతున్నారా?” అడిగారు మంత్రివర్యులు.
“మీరు పిలిస్తే తప్పక వస్తాం సార్. ఉంటాం. రేపు మిమ్ముల్ని కలిశాకనే వెళ్ళిపోతాం” అన్నాడు ప్రసాదరావు.
ఫలితాలు కూడా మర్నాడే.
ఆరోజు మిగిలిన నాటకాలు, డ్యాన్సులు చూస్తూ కూర్చున్నారు విద్యార్థులు.
వీరా వచ్చి వివేక్‌ను గట్టిగా వాటేసుకున్నాడు.
“సూపర్ రా! నీకు దండలేసి ఎత్తుకు తిరగాలి” అన్నాడు సంతోషంతో.
* * *
మరుసటి నాడు బహుమతి ప్రదానం జరిగింది. ఈసారి మామిడిపల్లి గిరిజనపాఠశాలకు యోగా, నృత్యము మరియు నాటకంలో ప్రథమ బహుమతి వచ్చింది.
పేపర్ల వాళ్ళు పిల్లలతో, వివేక్, మధుసార్‌లతో ఇంటర్యూ తీసుకున్నారు. అందరివీ కలిపిన ఫోటోలతో మెయిన్‌ ఎడిషన్‌ పేపరు వెనక పేజీ నిండా ‘ఢంకామ్రోగించిన ఆదివాసీలు’ అంటూ ఆర్టికల్స్.
ఆ రోజు సాయంత్రం మంత్రి గారి దగ్గరకు వెళ్ళారు. అందరినీ కూర్చోపెట్టి, అందరికీ సమోసా, చాయ్‌ ఇప్పించాడాయన.
పిల్లలందరికీ ఐదు వందల రూపాయుల బహుమతి, పుస్తకాలు, పెన్నులు ఇచ్చారు.
“బట్టలు కుట్టించుకోండి!”అన్నాడాయన నవ్వుతూ “ఎందుకుసార్ ఇవ్వన్నీ!” అన్న మాటకు.
అందరితో ఒక గ్రూపుఫోటో తీసుకున్నారు.
ప్రసాదరావుసార్‌ మంత్రిగారిని మామిడిపల్లి గిరిజన గురుకుల పాఠశాలను సందర్శించమని ఆహ్వానించాడు. మంత్రిగారు “సరే. తప్పక వస్తాను. మీ డాన్సులు చూసి, మీ స్కూలు చూసి వెడతా. నేను నా జిల్లా పర్యటనలో ఈ సారి వస్తాను” అని మాట ఇచ్చారు.
అందరూ మంత్రిగారికి నమస్కారం పెట్టి వెనుతిరిగారు. ఆ సాయంత్రం మామిడిపల్లి మర్లారు.
పిల్లల సంతోషం చెప్పనలవికాదు. మధు సార్ కూడా పుల్‌కుష్ గా ఉన్నాడు. ప్రసాదరావు సార్‌ వాళ్ళతో వచ్చాడు. వివేక్ కూడా వచ్చేశాడు. ఎందుకంటే అతను ఆ వారము మధ్యలో ఒకరోజు ఇంటికెళ్ళి తల్లితో ఉండి వచ్చేశాడు కాబట్టి.
మామిడిపల్లి చేరినా వారిలో గెలుపు తాలూకు సంతోషం తగ్గలేదు.
ఒక వారం రోజులు వారంతా ఆ గెలుపు గురించే మాట్లాడుకున్నారు.
***
“కొమరం భీం” గోండు భాష నాటకానికి చాలా పేరు వచ్చింది. అన్ని పత్రికలు ఈ నాటకం గురించి, పాత్రధారులైన బాలబాలికల గురించి ఎంతగానే పొగడుతూ రాసాయి. జిల్లాలోని మిగిలిన గిరిజన స్కూల్సు నుంచి ఆ నాటకము తాము కూడా వేసుకోవటానికి అనుమతి కోరుతూ మామిడిపల్లి పాఠశాలకు విజ్ఞప్తులు వచ్చాయి. జిల్లాలో  స్కూలు ‌ పేరు, వివేక్‌ పేరు మ్రోగిపోయింది.
మరిన్ని నాటకాలు గోండు భాషలో రాయమని అతనిని మిత్రులు, గిరిజన హితులు అడిగారు.
***
ఒక నెల తరువాత తన జిల్లాపర్యటన వేసుకున్నారు మంత్రిగారు. ఆ పర్యటనలో  మామిడిపల్లి స్కూలుకు వస్తున్నారు మరి ఇచ్చిన మాట ప్రకారం.
ఆయనకు స్కూలు బయట ఒక అర కిలోమీటర్ల ముందే స్వాగతం సిద్ధం చేశారు పాఠశాల వారు, ఊరివారు కలసి.
డప్పులతో, వాయిద్యాలతో, గుసాడి నృత్యాలతో, కర్రలు కట్టిన కాళ్ళతో నడుస్తూ కొందరు, కోలాటం ఆడుతూ స్త్రీలు మంత్రిగారికి ఘనస్వాగతమిచ్చి పాఠశాలకు తీసుకువచ్చారు.
ఆ స్వాగతానికి ఎంతగానో సంతోషపడ్డాడు మంత్రివర్యులు.
ఆయన ఆ స్కూలు ఇన్‌ఫ్రాస్టక్చర్ చూసి ముచ్చట పడ్డాడు.
టీచర్ల నిబద్ధతా, పిల్లల చురుకుదనం ఆయనను విశేషంగా ఆకర్షించాయి. మెయిన్ రోడ్డు నుంచి కనీసము స్కూలు వరకన్నా రోడ్డు సాంక్షన్‌ చెయ్యమని రాజుసార్ తన విజ్ఞాపనలో అడిగాడు.
స్కూలు రిపోర్టు గురించి చెబుతూ ఎందరికో మార్గదర్శకమైనదని, చుట్టు ప్రక్కల ముప్పది తాండాల ప్రజలకు జ్ఞానదీపికగా ఈ స్కూలు ఉందని వివరించాడు.
మంత్రిగారి ముందు గుసాడి నృత్యాలు చేశారు పిల్లలు. కోలాటం ఆటలు సాగాయి.
పెద్దలు కూడా స్కూలు గ్రౌండులో కోలాటము ఆడారు. మగవారు గజ్జే కట్టి డప్పులతో నృత్యం చేశారు. వారు మంత్రిగారిని కూడా తమతో స్టెఫ్ వెయ్యమని లాగారు. ఆయన కూడా వచ్చి వారితో కలసి రెండు స్టెప్స్ వేసి వచ్చి కూర్చున్నాడు.
అందరూ ఆయన నృత్యం చూసి కేరింతలు కొట్టారు.
స్త్రీలు దింస్సా నృత్యము, బతకమ్మ ఆడారు.
గ్రామ సర్పంచు వచ్చి తమ గ్రామానికి మంచినీటి సౌకర్యమిప్పించమని అడిగాడు.
గిరిజనులు ఎందరెందరో మంత్రిగారిని చూడటానికి వచ్చి, సాంప్రదాయబద్ధంగా పూసల దండలతో ఆయన మెడను అలంకరించారు.
ఆ వేడుకంతా గిరిజన పాఠశాలలో జరిగింది.
అటుపై ఊరి పెద్దకు, టీచర్లుకు మంత్రిగారితో కలిసి విందు. స్కూలు డైనింగు హాల్ లో జరిగింది.
ఆయన విందు చేసి, చెయ్యగలిగినన్ని పనులు చేస్తానని హామి ఇచ్చి వెళ్ళాడు.
***
మంత్రిగారు వేళ్ళాక వాన వెలిసినట్లుగా అనిపించింది వాతవరణం. అంత వరకు కెమేరా, టీవీవారు, పత్రికా విలేఖరులు, జిల్లా యంత్రాగం, కలెక్టరూ ఎంతో మంది దాదాపు ఇరువై వాహానాలలో వచ్చి వెళ్ళారు. వాళ్ళు వెళ్ళిన తరువాత టీచర్లుకు ఊపిరి తిరిగి ఆడటం మొదలైయింది.
ఊరి స్త్రీలు ఇంకా బతకమ్మ ఆడుతూనే ఉన్నారు. వారు బడి నుంచి ఊరి మధ్యకు నడిచారు ఇప్పుడు. ఆ బతకమ్మ తరువాత మళ్ళీ పురుషులు గజ్జే కడుతారు. గిరిజనులకు ప్రతీదీ పండుగే. వారికి వారిని చూడటానికి మంత్రి వచ్చాడని చెప్పనలవికాని ఆనందములో ఉన్నారు.
స్టాఫ్ రూములో కూర్చున్న వివేక్‌కు ప్రక్కన ఉన్న టీచర్ల మాటలు వినపడుతున్నాయి.
“చాలా హాడావిడి పడ్డాము పది రోజులుగా. ఇంక నేను ఒక రోజు సెలవు పెట్టి పడుకోవాలి” అన్నది సుధా మేడమ్.
“నాగలక్ష్మి వచ్చింది చూశారా?” అన్నది మణి టీచర్‌.
“అవునా. నే చూడలేదే!” అన్నది సుధా మేడమ్.
“నాగలక్ష్మి ఎవరు మేడమ్?” అడిగాడు ప్రక్కనే ఉన్న వివేక్.
“ఆమె లొంగిపోయిన నక్సలేట్. ఐదేళ్ళ క్రితం అక్కడ కలెక్టరు దగ్గర తుపాకీ ఇచ్చి లొంగిపోయింది. అప్పట్నించి చాలా హెల్పు చేస్తుంది జనాలకు. మన స్కూలుకు కూడా కావల్సిన సాయం చేస్తుంది. వచ్చి కూరగాయాలు తరగటం నుంచి ఏ హెల్పు కైనా ముందుకొస్తుంది…” చెప్పింది మణి మేడమ్.
“ఆమెను నేను కలవచ్చా?” అడిగాడు వివేక్.
“బతకమ్మ ఆడుతోంది. అయ్యాక రమ్మంటే సరి” అన్నారు వాళ్ళు.
“నేనే వెడతా ఆమెను కలవటానికి!” అంటూ వివేక్ బయటకు నడిచాడు.
***
వివేక్ ఊరి నడిమికి వెళ్ళే సరికే స్త్రీలు ఇంకా బతకమ్మ ఆడుతున్నారు.
అతను ప్రక్కగా కూర్చొని చూస్తున్నాడు. కొందరతనిని చూసి మంచం మీద కూర్చొమని మంచం వేశారు.
వివేక్‌ కూర్చొని ప్రక్కనున్న వారిని “నాగలక్ష్మి ఎవరు అందులో?” అన్నాడు.
వాళ్ళు బతకమ్మ ఆడుతున్న స్త్రీలలో పసుపురంగు చీర కట్టిన ఆమెను చూపారు.
నాగలక్ష్మికి యాభై సంవత్సరాలు ఉంటాయేమో. మనిషి ధృడంగా ఉంది. ఎలాంటి కష్టమైనా నాకేంటి అన్న ధీమా కనపడుతోంది ఆమె కదలికలలో.
వారి ఆట ఆగింది. ఇక పురుషులు మొదలెడుతున్నారు.
వివేక్ ఆమెను పిలిచాడు.
“అమ్మా! నీవేనా నాగలక్ష్మివి?” అడిగాడు.
“అవును సారూ! నీవేనంటగదా గోండు కొమరం భీం దాదా మీద నాటకం రాసింది. ఇంకా మస్తు మంది ఉన్నరు. వాళ్ళ మీద కూడా రాయి. ప్రజలకు తెలుస్తుంది. ఇట్ల పాటలతో, నాటకాలతోనే మన వాళ్ళను ప్రపంచానికి చూపాలి” అన్నది.
ఆమె సూటిగా చూస్తూ మాట్లాడటంలో మనిషిలోని నిజాయితి తెలుపుతోంది. ‘కష్టనష్టాల కోర్చిన మనిషి ఈవిడ’ అనుకున్నాడు వివేక్‌ ఆమెను చూసి.
“అమ్మా! తప్పక రాస్తా. నీవు వాళ్ళ చరిత్రలు చెప్పు. ముందు ఇది చెప్పు నీవు లొంగిపోయిన నక్సలేట్‌ వని చెప్పారు. నిజమేనా?”
“నా మీద కూడా రాస్తావా?” అంటూ గలగల నవ్వింది ఆవిడ.
“రాయాలి. నీధైర్యం ప్రజలకు తెలియాలి. నిన్ను చూసి వాళ్ళూ ధైర్యపడటం తెలుసుకోవాలిగా!”
“సరేలే పట్టు. నీకు మా రాజుల గురించి చెబుతాను పట్టు…” అన్నదామె.
“నీవు మా హస్టల్‌కు రా. అక్కడ నా నోట్సులు ఉన్నాయి. నీవు చెప్పేది రాసుకోవాలిగా!”
“సరే ఇప్పుడు రానా?”
“సరే నీ ఇష్టం” అన్నాడు లేస్తూ.
“వస్తా! వీళ్ళ డాన్సు ఆగాక” అంది  నాగలక్ష్మి కూర్చుంటూ అక్కడే.
వివేక్ వచ్చేస్తుంటే రాము వచ్చి కలిశాడు. “అభినందనలు మిత్రమా! నీ పుణ్యానా ఈ ఊరికి మంత్రి వచ్చాడు. రోడ్డు కూడా వస్తే మనకు కొంచం బెటరుగా ఉంటుంది!” అంటూ.
నవ్వాడు వివేక్.
ఇద్దరూ స్కూలు వైపు సాగారు.
“ఇప్పుడే నాగలక్ష్మిని కలిశాను. ఆమె లొంగిపోయిన నక్సలేట్ అంటగదా!” అన్నాడు వివేక్‌.
“అవును. నక్సలేట్స్ ఎట్లా వచ్చారో అడుగు చెబుతుంది ఆమె. ఆమెది ఫస్టుహ్యాండు ఇన్‌ఫర్మేషను కదా!”
“సరే!” అంటూ స్కూలు ప్రాంగణములోకి ప్రవేశించాడు. రాము సాగిపోయాడు ముందుకు.
ఇంకా వుంది..
రచన: … చంద్రప్రతాప్ కంతేటి
విపుల / చతుర పూర్వసంపాదకులు
Ph: 80081 43507
నా వృత్తిలో భాగంగా దేశ దేశాల కథలు, మన దేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో. . రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి. . ప్రాతఃస్మరణీయ శక్తి!
ఎందరో రచయితలు. . అయితే కొందరే మహానుభావులు! వారికి పాదాభివందనాలు!!
*********************************

అది ఒక ప్రైవేట్ బ్యాంకు.
ఖాతాదారుల హడావుడితో సందడి సందడిగా ఉంది. వాళ్ళు ఆ కౌంటర్ నుంచి ఈ కౌంటర్ కు ఈ కౌంటర్ నుంచి ఆ కౌంటరుకు పరుగులు తీస్తున్నారు. ఉద్యోగులతో కొందరు కటువుగా మాట్లాడుతుంటే మరికొందరు గౌరవంగా
మాట్లాడుతున్నారు.
ఉద్యోగులూ అంతే! కొంతమందిపై అరుస్తున్నారు. ఇంకొందరితో మర్యాదగా వ్యవహరిస్తున్నారు.
ఏమైతేనేం? ఎవరికి వారు అందరూ తమ తమ పనుల్లో హుషారుగా మునిగితేలుతున్నారు. సహోద్యోగులతో నవ్వుతూ మాట్లాడుతున్నారు..
ఎవరిలో చూసినా ఉత్సాహం ఒక్క ఉషా భాటియాలో తప్ప!
విపరీతమైన తలనొప్పితో ఆమె కణతలు నొక్కుకుంది. అరగంట క్రితం మింగిన మాత్ర ఏమాత్రం జవాబు చెప్పలేదు. ..బామ్ పట్టించినా ప్రయోజనం లేకపోయింది.
ఉషా భాటియా ముంబై మహానగరంలో సర్కార్ రోడ్ లో ఉన్న ఒక ప్రైవేట్ బ్యాంకులో క్యాషియర్.
భర్త రమేష్ భాటియా పెద్ద ప్రైవేటు కంపెనీలో డివిజనల్ మేనేజర్. నెలలో సగం రోజులు క్యాంపుల మీద దేశాలు, నగరాలు తిరుగుతుంటాడు.
వారిద్దరి జీవితంలోకి ఎనిమిది నెలల క్రితం ముద్దులు మూటగట్టే ఒక బాబు వచ్చాడు. వాడంటే ఇద్దరికీ పంచప్రాణాలు. మెటర్నటీ లీవ్ పూర్తయ్యాక తప్పనిసరి పరిస్థితుల్లో ఒక కేర్ టేకర్ కమ్ బేబీ సిట్టర్ ను ఇంట్లోనే ఉంచి ఉష బ్యాంకుకు వస్తోంది.
బేబీ సిట్టర్ గా కుదిరిన రేష్మ కూడా మంచి అమ్మాయి. వయసు పదహారేళ్లు. కళగల మొహం. మనిషి కూడా శుభ్రంగా ఉంటుంది.. కొద్దిగా ఇంగ్లీష్ వచ్చు. మాతృభాష కనుక మరాఠీలో రాయడం చదవడం నేర్చుకుంది. చేరిన నెల రోజులకే నమ్మకస్తురాలిగా యజమానుల మనసు చూరగొంది.
బాబు తినడానికి రకరకాల ఖరీదైన బిస్కెట్లు, పండ్లు, చాక్లెట్లు, ఇతర తినుబండా రాలు, డ్రైఫ్రూట్స్, పళ్ళ రసాలు, పాలు అన్నింటినీ అందుబాటులో ఉంచి ఉష బ్యాంకుకి వస్తూ ఉంటుంది.
ఏమిటో ఇవాళ ఉదయం నుంచి ఒకటే తలనొప్పి! రమేష్ క్యాంపుకి వెళ్ళాడు. నాలుగు రోజుల దాకా అతని దర్శనం ఉండదు. పోనీ సెలవు పెడదామంటే బ్యాంకులో బండెడు చాకిరీ! తన సహోద్యోగి అమృత కరంజియా డెలివరీకి వెళ్ళడంతో ఉషకు డ్యూటీకి రాక తప్పడం లేదు.
పసివాడు ఎట్లా ఉన్నాడో అనుకుంది. భయం లేదులే.. రేష్మ తెలివైన పిల్ల.. మంచి పిల్ల! బాబుని ప్రాణప్రదంగా చూసుకుంటుంది. ఆ ధైర్యంతోనే కదా తను తిరిగి ఉద్యోగంలో చేరింది. అక్కడికీ రమేష్ చెప్పాడు పోనీ జాబు కొన్నాళ్లు మానేయొచ్చు కదా అని. లేదంటే లాంగ్ లీవ్ పెట్టమన్నాడు. కానీ తనే ఒప్పుకోలేదు. వచ్చే జీతాన్ని వదులుకోవడం ఎందుకు? నాలుగు రూపాయలు ఈ వయసులో వెనకేసుకుంటే భవిష్యత్తులో బాబు చదువుకి, తమ భద్రతకి ఉపయోగంగా ఉంటుంది అని అతనితో వాదించి మొండిగా తిరిగొచ్చి ఉద్యోగంలో చేరింది.
‘అబ్బా ఏమిటీ తలనొప్పి ఇలా పట్టుకుంది? ఇందాక బాయ్ తో కాఫీ కూడా తెప్పించుకునే తాగింది. మాత్ర మింగినా ఫలితం కనపడలేదు. తల పగిలి పోయేలా ఉంది. అంత నొప్పితో పని మీద దృష్టి కేంద్రీకరించలేకపోతోంది.
ఇక లాభం లేదనుకుని హ్యాండ్ బ్యాగ్ తీసుకుని మేనేజర్ గదిలోకి నడిచింది ఉష.
ఏమిటన్నట్టు చూసాడు ఆయన.
”సార్ ఉదయం నుంచి తలనొప్పి. తగ్గిపోతుందిలే అనుకుని వచ్చాను తగ్గకపోగా పెరిగిపోయింది సార్! టెంపరేచర్ కూడా ఉందనిపిస్తోంది ప్లీజ్ ఇంటికి వెళ్తాను సార్” అంది దీనంగా.
బాధతో వేలాడిపోతున్న ఆమె ముఖం చూసి మేనేజర్ పరిస్థితి అర్థం చేసుకుని వెళ్ళమన్నట్టు తల ఊపాడు.
ఆయనకు నమస్కారం చేసి తన లంచ్ బాక్స్ హ్యాండ్ బ్యాగ్ తీసుకుని పార్కింగ్ ప్లేస్ కి వచ్చిందామె.
కార్లో కూర్చుని బాక్స్ ఓపెన్ చేసి లంచ్ చేసింది. నీళ్లు తాగింది. కాస్త ఓపిక వచ్చినట్టు అనిపించింది. తర్వాత మెల్లగా డ్రైవ్ చేసుకుంటూ ఇంటికి బయలు దేరింది. అక్కడికి ఆమె ఇల్లు 20 కిలోమీటర్ల దూరంలో ఉంది. కిషోర్ కుమార్ పాటలు తక్కువ శబ్దంతో వింటూ డ్రైవ్ చేస్తోంది ఉష. ఆ సమయంలో కూడా విపరీతమైన ట్రాఫిక్! మెల్లగా ట్రాఫిక్ ను చీల్చుకుంటూ కారు ముందుకెళ్తోంది.
ఆజాద్ మియా కేఫ్ చౌరస్తాకి వచ్చేసరికి రెడ్ లైట్ పడింది. కారు ఆగింది. కళ్ళు మూసుకుని పాటలు వింటూ కూర్చుంది ఉష. ఇంతలో అద్దం ఎవరో తట్టిన చప్పుడు! కళ్ళు తెరిచి చూస్తే బిచ్చగాడు.. ధర్మం చేయమని దణ్ణం పెడుతున్నాడు. ఆశగా ఆమె కళ్ళలోకి చూస్తున్నాడు
కిటికీ అద్దం దించి హ్యాండ్ బ్యాగ్ లోంచి చిల్లర తీసి అతని చేతిలో వేస్తూ అనుకోకుండా ట్రాఫిక్ లైట్ పోల్ దగ్గర ఉన్న ఒక బిచ్చగత్తెను చూసింది ఉష. ఆ బిచ్చగత్తె చేతిలోని ఓ పసివాడికి ఒళ్ళంతా రక్తం ఓడుతూ ఉంది.
‘అబ్బా ఎలాంటి మనుషులు వీళ్ళు! అడుక్కోడానికి కూడా పసిపిల్లల్ని ఎండలో తిప్పుతారు. ఒళ్లంతా ఎర్రటి రంగో రక్తమో రాస్తారు. ఎందుకు? ఇదంతా ఎందుకు ఎదుటివారి మనసులని కరిగించడం కోసమే కదా? నాలుగు రూపాయల సంపాదనకే కదా?’ అనుకుంది. కానీ ఆ బిడ్డను చూస్తే ఎక్కడో చూసినట్టుగా అనిపిస్తోంది. పసికందు పూర్తిగా కనపడట్లేదు బిచ్చగత్తె కొంగు అడ్డం ఉండటం వలన!
‘సరేలే ఇలాంటి వాళ్లు ఇంతే! ఈ బిచ్చగాళ్లు మారరు.. ఈ సమాజం మారదు.. ఈ దేశం మారదు..’ అనుకుని నిట్టూర్చి పచ్చ లైట్ పడటంతో కారు స్టార్ట్ చేసింది ఉష.
సరిగ్గా ముప్పావు గంట తర్వాత ఇంటికి చేరిన ఉష అలసిపోయి శోష వచ్చినట్టు అయిపోయింది.
నిలుచునే శక్తి లేక గోడ మీద వాలిపోయి కాలింగ్ బెల్ కొట్టింది.
ఎంతకీ తలుపు తెరుచుకో లేదు. రేష్మ బాత్రూం కి వెళ్ళిందా? లేక నిద్ర పోతోందా? లేకపోతే బాబుకు పాలు పడుతోందా? అనుకుంటూ ఐదు నిమిషాలు అలాగే నిలబడి ఉంది. అంతలో మెల్లగా కిటికీ తలుపు తెరుచుకుంది. వెలుపల ఉన్న తనను చూసి రేష్మ ముఖంలో రంగులు మారడం ఉష గమనించింది.
సాయంత్రం ఎప్పుడో రావలసిన యజమాని ఒంటి గంటకే రావడం వల్ల కంగారు పడింది అనుకుంది ఉష.
తలుపు తీసింది రేష్మ. ఆమె ముఖంలో భయం జాడలు స్పష్టంగా దోబూచు లాడుతున్నాయి. అలసటతో వచ్చి సోఫాలో కూలబడ్డ యజమానురాలి కోసం ఫ్యాన్ వేసి లోపలికి వెళ్లి మంచినీళ్లు తెచ్చి ఇచ్చింది రేష్మ.
చల్లటి మంచినీళ్ల గ్లాసు అందుకుంటూ “బాబు పడుకున్నాడా?” అడిగింది ఉష.
అవునన్నట్టు తల ఊపింది రేష్మ.
చల్లటి మంచినీళ్లు తాగడంతో ఉషకు కాస్త ఊపిరి లేచి వచ్చినట్టయింది.
”కాస్త ఒక కప్పు టీ పెడతావా?” అడిగింది రేష్మను.
అలాగే అన్నట్టు తలూపి కిచెన్లోకి చరచరా నడిచింది రేష్మ.
ఈలోగా హాల్లో ఉన్న వాష్ రూమ్ కి వెళ్లి కాస్త ఫ్రెష్ అయ్యి వచ్చి టీ కోసం సోఫాలో కూర్చుంది ఉష.
సాధారణంగా ఆఫీస్ నుంచి వచ్చిన డ్రెస్ తో ఆమె ఎప్పుడూ బాబు దగ్గరికి వెళ్ళదు.
అందుకే టీ తాగి బట్టలు మార్చుకుని వెళ్ళాలనుకుంది.
కానీ ఇవాళ ఎందుకో బాబును ఒకసారి చూడాలనిపించింది. మెల్లగా లేచి గదిలోకి వెళ్ళింది. అక్కడ మంచం మీద బాబు లేడు. ఉయ్యాలలో కనిపించలేదు. దాంతో కంగారుపడి ”రేష్మ.. రేష్మ” అంటూ పిలిచింది. కాదు భయంగా హాల్లోకి వచ్చి గట్టిగా అరిచింది.
పాలిపోయిన మొహంతో రేష్మ వచ్చి ఆమె ఎదుట నిలబడింది.
“బాబు పడుకున్నాడన్నావ్ ఏడి? ఎక్కడ? ” ఆడపులిలా చూస్తూ అడిగింది ఉష.
రేష్మ తలవంచుకుని నిలబడింది కానీ జవాబు చెప్పలేదు.
ఉషకు కోపం నషాలానికి తాకింది.
“అడిగేది నిన్నే ఏం చేశావు నా బాబుని?” అని ఆమెను గట్టిగా కుదిపేస్తూ అడిగిందాకన్నతల్లి.
రేష్మ దిక్కులు చూస్తూ నిలబడింది తప్ప పెదవి విప్పలేదు. జవాబు చెప్పలేదు.
జరగరాని దేదో జరిగిందని భయపడుతున్న ఉష కోపాన్ని పట్టలేక “చెప్పవే రాక్షసీ .. నా బిడ్డ ఏది? ఏం చేశావు?” అంటూ ఎడాపెడా చెంపలు వాయించేసింది.
”వాళ్లు సాయంత్రం తెస్తారమ్మ”
నూతిలో నుంచి మాటలు వచ్చినట్టు మెల్లగా అంది రేష్మ.
“ఎవరు వాళ్ళు? సాయంత్రం తేవడం ఏంటి? ఇంతకీ ఎవరికిచ్చావు నా బాబును.. ముందది చెప్పు? అసలు ఎన్నాళ్ళ నుంచి సాగుతోంది ఈ తంతు? నా కొడుకుని ఏం చేశావు? ఎవరికిచ్చావు?” హిస్టీరియా వచ్చిన దానిలా అరుస్తూ రేష్మను ఎడాపెడా కొట్టింది ఉష.
ఈ అలజడికి ఇరుగు పొరుగు ఇళ్ల వాళ్ళు అక్కడికి చేరారు.
బాబు మాయమయ్యాడని తెలిసి నివ్వెర పోయారు.
రేష్మను బండ బూతులు తిట్టారు.
భాటియా నేల కూలబడి ఏడుస్తూనే ”నా కొడుకుని ఏం చేసావు చెప్పవే నీకు దండం పెడతాను.. నీకు ఎంత కావాలంటే అంత డబ్బు ఇస్తాను. ఎక్కడున్నాడో చెప్పు చాలు.. నేనే వెళ్లి నా కొడుకుని తెచ్చుకుంటా” అంటూ రేష్మ పాదాలపై పడింది.
”ఆ పాడుముండ కాళ్లపై మీరు పడడం ఏమిటి మేడం? పోలీసులకు అప్పజెబితే వాళ్ళే కుళ్ళబొడిచి దాంతో నిజం కక్కిస్తారు” అన్నాడొకాయన.
పోలీసుల మాట అనగానే రేష్మకి భయం వేసింది.
”అమ్మా పోలీసులొద్దు.. బాబుకు ఏమి కాదు.. ఇంకాసేపట్లో వచ్చేస్తాడు” అంది కళ్ళనీళ్లు తుడుచుకుంటూ.
అసలేం జరిగింది అన్న ప్రశ్నకు –
రేష్మ చెప్పిన విషయం విని ఉష గుండెలు గుబగుబలాడాయి. చుట్టుపక్కల వాళ్ళు కూడా తెల్లబోయారు.
రెండు రోజులుగా ఉష, ఆమె భర్త ఆఫీసులకు వెళ్ళగానే ఆ ఇంటికి ముసలిది ఎవరో వచ్చి పసిబాబుని తీసుకెళ్తుందోట. అందుకు గాను ప్రతిరోజు రేష్మకు రెండొందలు ఇస్తానని, బాబుని మళ్ళీ క్షేమంగా సాయంత్రం వేళ తల్లి తండ్రులు వచ్చేలోగా తిరిగి తెచ్చి ఇస్తానని ఒప్పందం కుదుర్చుకుందట.
రెండొందల రూపాయలంటే మాటలా? రోజుకు రెండొందలు అదనంగా వస్తాయని ఆశపడి ఆమెకు బాబును ఇస్తున్నానని ఆమె ఎవరో తెలియదని నిన్న కూడా అలాగే పట్టుకెళ్ళి సాయంత్రం వేళ ఉష రాకముందే తీసుకొచ్చి ఇచ్చిందని చెప్పింది రేష్మ.
ముసల్ది బాబును సాయంత్రం తెచ్చివ్వగానే శుభ్రంగా సబ్బుతో స్నానం చేయించి ఫ్రెష్ డ్రెస్ వేస్తున్నానని కూడా ఆమె చెప్పింది.
”ఇంతకీ ఆ ముసల్ది ఎవరు? దాని పేరేంటి ? ఎక్కడ ఉంటుంది ? ” ప్రశ్నలకు రేష్మ దగ్గర జవాబులు లేవు. అందుకే నేల చూపులు చూస్తూ నిలబడింది.
“ఇంకెవరు? అది బిచ్చగత్తో లేదంటే సినిమా షూటింగులకు జూనియర్ ఆర్టిస్టులను సప్లై చేసే మనిషో అయి ఉంటది” అని ఇరుగుపొరుగు జనాల్లో ఒక పెద్దాయన అన్నాడు.
రోదిస్తూనే ఇదంతా వింటున్న ఉష మళ్ళీ ఉగ్ర కాళికలా మారింది.
”ఏమే దొంగ ముండా కనీసం ఆ ముసలావిడ ఎక్కడుంటుందో పేరేమిటో ఎందుకు తీసుకెళ్తుందో కూడా అడిగి చావలేదా? నీకేం పోయేకాలం వచ్చిందే? నీకు అడిగినంత జీతం నెల నెలా దోసిట్లో పోస్తూనే ఉన్నాం కదా? ముష్టి రెండొందల కోసం కక్కుర్తి పడి పసికందును పరాయి వాళ్ళ చేతుల్లో పెట్టడానికి నీకు చేతులు ఎలా వచ్చాయే నీ చేతులు విరిగిపోను!” అంటూ మరోసారి రేష్మ మీద పడి కొట్టేసింది ఉష.
ఏ కన్నతల్లి బాధయినా అలాగే ఉంటుంది కదా?
అంతలో ఇంటికి తిరిగి వచ్చేటప్పుడు చౌరస్తాలో కనిపించిన దృశ్యం గుర్తొచ్చి చటుక్కున లేచిందామె.
రేష్మను, ఇరుగుపొరుగుల్లో ఇద్దరు యువకుల్ని తన కారు ఎక్కించుకొని ఇందాక తనకు అనుమానాస్పదంగా కనిపించిన ఆజాద్ మియా కేఫ్ చౌరస్తాకు బయలు దేరింది ఉష.
రేష్మ పారిపోకుండా యువకులిద్దరూ వెనక సీట్లో ఆమెకు చెరో పక్క కూర్చున్నారు.
పదిహేను నిమిషాల్లో కారు ఆజాద్ మియా కేఫ్ చౌరస్తాకు చేరుకుంది.
చౌరస్తాకు ఒక పక్కగా కారు ఆపి, వెనక సీట్లో వాళ్ళని దిగవద్దని చెప్పి అక్కడ గుంపులు గుంపులుగా ఉన్న బిచ్చగాళ్ళ దగ్గరికి ఒంటరిగా తనే వెళ్ళింది ఉష. దొరసాని డబ్బులేయడానికి వస్తోందేమో అనుకున్న బిచ్చగాళ్ళు చేటల లో ఉన్న పసికందుల్ని ఆమె ముందుకు చాచి ”అమ్మ ధర్మం.. దొరసాని ధర్మం” రణగొణగా అడుగుతున్నారు.
వాళ్ళల్లో ఒక ముసలి దాని చేటలో ఉన్న తన బిడ్డ ఉద్ధవ్ ని గుర్తించింది ఉష.
అంతే! శివంగిలా ఒక్క ఉదుటన ఆ ముసలి దాని చేటలోని తన బిడ్డను లాక్కుని హృదయానికి గట్టిగా హత్తుకుంది. బిడ్డను ఆ దుస్థితిలో చూసి ఆమె కళ్ళ నుంచి జలజలా నీళ్లు కారాయి. వాడి వంటికి అంటించిన రక్తపు మరకలు, రంగులు అన్ని శుభ్రంగా తుడిచేసింది.
అప్పటిదాకా దొరసాని పైసలిస్తుందని ఆశపడిన ఆ ముసలిది ఆ ఛాయలు ఏమీ కనబడకపోవడంతో నోటికి పని చెప్పింది.
“ఏంటమ్మా నీ దౌర్జన్యం? నా బిడ్డని లాక్కున్నావ్ ఏంటి.. ” అని ఉష మీద తిరగబడింది.
అక్కడ ఉన్న బిచ్చగాళ్లందరూ కూడా ఆ ముసలి దాన్ని సపోర్ట్ చేయసాగారు.
వాళ్ళ గోలలో ఉష గొంతు ఎవరికీ వినిపించని పరిస్థితి!
అంతలోనే అక్కడి ట్రాఫిక్ కానిస్టేబుల్ దగ్గరకు వచ్చి విజిల్ వేసి ”ఏంటి ఈ గోల?” అని గట్టిగా అరిచాడు.
ఉష అందాకా తాను అనుభవించిన దుఃఖం.. బిడ్డను చూసిన తర్వాత కలిగిన ఆనందం కారణంగా జరిగిన విషయాన్ని కానిస్టేబుల్ కు వివరించి చెప్పలేకపోతోంది. గొంతు పెగలడం లేదు.
బిచ్చగాళ్ళు అందరూ కలిసి ఉష చేతులోని బిడ్డను లాక్కుపోబోయారు.
పైగా అందరూ ఆ కన్నతల్లిని బూతులు తిడుతున్నారు.
పోలీసుకు కూడా ఏమి అర్థం కాక నిశ్చేష్టుడై చూస్తున్నాడు
ఇదంతా దూరం నుంచి కారులో కూర్చుని గమనిస్తున్న ముగ్గురు పరిస్థితి విషమిస్తోందని గ్రహించారు.
కారు దిగి అక్కడికి వచ్చారు.
అప్పటిదాకా ఉషను బండ బూతులు తిడుతున్న ముసలి దానికి – రేష్మను చూడగానే ముఖంలో రంగులు మారాయి. మెల్లగా అక్కడి నుంచి జారుకోవడం మొదలుపెట్టింది.
అది గమనించి రేష్మ ”మేడం.. ఆ ముసలిది పారిపోతోంది” అని అరిచింది.
వెంటనే ఉష కానిస్టేబుల్ వంక చూసింది సాలోచనగా. ఉషతో పాటు కారులో వచ్చిన యువకులు ముసలిదాని వెంటపడి ఒడిసి పట్టుకున్నారు. బిచ్చగాళ్ళ గుంపు కూడా విషయాన్ని అర్థం కావడంతో వడివడిగా అక్కడ నుంచి వెళ్లిపోవడం మొదలెట్టారు.
ఆ తర్వాత పోలీసులు సమక్షంలో ఆ ముసలిది చెప్పిన విషయాలు విని విలేకరులతో సహా అందరూ కొయ్యబారిపోయారు.
బేబీ సిట్టర్లుగా పనిచేస్తున్న కొందరు యువతులను డబ్బుతో ఆకట్టుకుని ఆయా ఇళ్లల్లో ఉన్న పసికందుల్ని తీసుకుని వెళ్లి ఎండలో పడుకోబెట్టి చౌరస్తాలో డబ్బు అడుక్కుంటున్న బిచ్చగాళ్ల గుంపులు నగరంలో ఎన్నో ఉన్నాయట. కొందరు సినిమా జూనియర్ ఆర్టిస్టులకు పసివాళ్లను గంటకు ఇంత అని అద్దెకిస్తారట. సినిమా వాళ్ళు తమ కథకు తగినట్లు వాళ్ళను గిచ్చి ఏడిపించడం వంటివి ఎన్నో చేస్తారట. ప్రొడ్యూసర్ ఐదువేలో ఆరువేలో పారితోషికంగా ఇస్తే బేబీసిట్టర్ కి రెండు వందలు ఇచ్చి మిగతా డబ్బు జేబులో వేసుకునే ఘనులు చాలామంది ఉన్నారని చెప్పింది.
పిల్లల్ని షూటింగ్ కి ఇస్తే ఆ పూట స్టూడియోలోనే వీళ్ళకి కాఫీ టిఫిన్లు భోజనాలు ఉచితంగా దొరుకుతాయని కూడా చెప్పింది. ఇలాంటి పసికందులను ఎండలో పడుకో పెట్టినప్పుడు ఏడవకుండా ఉండటానికి వాళ్లకి ఏదో ఇంజక్షన్ ఇస్తారని కూడా చెప్పింది. కొంతమంది పిల్లలు కేరుమని ఏడ్చేలా గిచ్చి వాళ్ళ ఏడుపును జాలిగా మార్చి డబ్బు చేసుకుంటారని ఆ ముసలి వివరించింది.
మర్నాడు ఈ వార్త పత్రికల్లో పతాక శీర్షికలలోకి ఎక్కిందని చెప్పక్కర్లేదు కదా?
రెండొందలకు ఆశపడిన రేష్మ ఉద్యోగం ఊడింది.
తర్వాత ఆమెకు ఎక్కడా ఉద్యోగం దొరకలేదు.
పోలీస్ యంత్రాంగం బిచ్చగాళ్ల మాఫియా మీద ఒక కన్నేసింది నిఘా పెట్టింది.
దయగల మహారాజులు కూడా బిచ్చగాళ్లను అనుమానాస్పదంగా చూడడం మొదలెట్టారు.
డబ్బు కన్నా బిడ్డ ముఖ్యమని గ్రహించిన ఉషా ఉద్యోగానికి రాజీనామా చేసింది.
నా విశ్లేషణ:
ఇలాంటి కథలు ఇప్పుడు మనకు ఏ దినపత్రికలో చూసినా సర్వసాధారణం అయ్యాయి. ఇదీ మనం సాధించిన ప్రగతి అని గర్వంగా చెప్పుకోవచ్చు. కానీ మూడు దశాబ్దాల క్రితమే ఇలాంటి ఉదంతాలు ముంబైలో మొదలయ్యాయి అంటే అక్కడి పరిస్థితులు అర్థం చేసుకోవచ్చు. ఇప్పుడు ఇవి ప్రపంచంలోని అన్ని నగరాలకు పాకాయి. కిడ్నాపులతో డబ్బు గుంజటం, పిల్లలను అడ్డం పెట్టుకుని మాదక ద్రవ్యాలు విక్రయించడం, ఖరీదైన హోటళ్లలో వ్యభిచారం, ఆన్లైన్ మోసాలు, వైట్ కాలర్ మోసాలు హద్దు అదుపు లేకుండా సాగిపోతున్నాయి. ఆధునిక సాంకేతిక విజ్ఞానం, సమాచార వికేంద్రీకరణ, సీసీ కెమెరాలు, ఖరీదైన సెల్ ఫోన్లు, డ్రోన్ కెమెరాలు వంటివి ఎన్ని అందుబాటులోకి వచ్చినా జరిగే ఘాతుకాలు జరుగుతూనే ఉన్నాయి.
ఇంట్లో కూర్చున్న బేబీ సిట్టర్లలో కొందరు పిల్లలకు పెట్టాల్సిన డ్రై ఫ్రూట్స్, జ్యూస్, బిస్కెట్లు, స్వీట్లు, తాము తింటూ పిల్లల కడుపులు మాడుస్తుంటారు. ఇళ్లలో కదల లేని వృద్ధులకు సహాయకులుగా వచ్చే వారిలో కొందరు ఆ నిస్సహాయులను నానా హింసలు పెడుతున్న వార్తలు ఇటీవల ఎక్కువగా వస్తున్నాయి. అన్నింటి కన్నాఘోరం అభం శుభం తెలియని పసికందుల్ని ముష్కరుల చేతికి అందిస్తున్నారంటే మనుషులు ఎంత దురాశకి లోనవుతున్నారో ఎంత నిర్దయులుగా మారుతున్నారో అర్థం చేసుకోవచ్చు. ప్రాణం లేని రంగు కాగితాల కోసం మనిషి ఎంతగా దిగజారుతున్నాడో చూస్తుంటే ‘మనిషి’ అన్నవాడికి ఎవడికైనా గుండె నీరవడం ఖాయం. ఒకప్పుడు మనిషి ప్రకృతికి భయపడేవాడు. జంతుజాలానికి, విషసర్పాలకు భయపడేవాడు. ఇవ్వాళ వీటన్నింటికన్నా తోటి మనిషికే భయపడాల్సిన రోజులలోకి విజయవంతంగా వచ్చేశాం.
రచన: డా.వివేకానందమూర్తి (యు.కె)
శ్రీనివాసులుకి చచ్చిపోదామనిపించింది. ఇదివరకు ఇలా చాలాసార్లు అనిపించింది. కష్టమొచ్చినప్పుడల్లా శ్రీనివాసులు చచ్చిపోదామనుకుంటాడు. అతనికి కష్టాలు చాలాసార్లు వచ్చాయి. అందుకని చాలాసార్లు చచ్చిపోదామనుకున్నాడు.
శ్రీనివాసులు మానసికంగా చచ్చిపోయినప్పుడు, శారీరకంగా చచ్చిపోదామనుకుంటాడు. కష్టాలొచ్చినప్పుడల్లా శ్రీనివాసులు మానసికంగా చచ్చిపోతాడు; చావు మీది కోరికని అతనికి మనస్సు నేర్పింది. శ్రీనివాసులి మనస్సుని అస్తమానం కష్టం భయపెడుతూ వుంటుంది. కష్టపెట్టే కష్టాలు భరించలేక అతని మనస్సు పరిష్కారం వెదుక్కున్నప్పుడు శ్రీనివాసులుకి ‘చావు’ సమాధానంగా నిలుస్తుంది.
శ్రీనివాసులికి ఇప్పుడు బ్రతుకు చావులా ఉంది. అతనికి చచ్చిపోవాలని లేదు. బ్రతకాలని వుంది. బ్రతుకుతుంటే చచ్చిపోయినట్టు వుంది. కనుక చచ్చి పోతే బ్రతకవచ్చుననిపించింది శ్రీనివాసులికి,
శ్రీనివాసులికి చిన్నప్పట్నుంచీ డాల్ఫిన్స్ నోస్ కొండ మీది నుంచి సరదాగా దూకాలని, సినిమా రిజర్వుడు క్లాసుకి ఒకసారి వెళ్ళాలని, ముష్టివాడి వేషం వెయ్యాలని, ‘షాంపేన్’ తాగాలని, రాజకీయ నాయకుడు అవ్వాలని కోరికలుండేవి. పెళ్ళవక మునుపు రొండోదీ, మూడోదీ తీర్చేసుకున్నాడు. భయం వేసి నాలుగో పని చెయ్యలేదు. ఆఖరిది తనకి అందుబాటులో లేదు కనుక ఆశ అనుకున్నాడు – తీరేవన్నీ కోరికలు, తీరనివన్నీ ఆశలు – అనుకుంటాడు శ్రీనివాసులు ఎప్పుడూ.
మొదటిది మాత్రం ఆలోచించవలసిన విషయం అనుకుని జ్ఞాపకంగా అట్టే పెట్టుకున్నాడు.
పదేళ్ళ క్రితం నుంచీ అతని జీవితంలో ‘చావు’ అన్న పదానికి ‘త్రిప్పట’ ఎక్కువైంది. దానికి కారణం – పదేళ్ళ క్రితం శ్రీనివాసులికి పెళ్ళయింది. ఇలా పదేళ్ళుగా అతన్ని కష్టాలు, మనస్సు, చావు మీది కోరికా క్షోభపెడుతున్నాయి. వీటిల్లో ఏ వొక్కటి చంపుకోవాలన్నా తను చచ్చిపోవాలి. ఈ పదేళ్ళ జీవితం శ్రీనివాసులికి చెప్పిన నిర్వచనం యిది: పెళ్ళితో ఆడదాని జీవితము, మగవాడి కష్టములు ప్రారంభమగును అని. అతని కష్టాలెప్పుడూ అతని సహనాన్ని కొలుస్తాయి. సహనం ఆడవాళ్లకంటే ఎక్కువగా మగవాళ్ళకే వుందని నిరూపంచగలడు శ్రీనివాసులు.
శ్రీనివాసుని భార్య పేరు జానకి. సన్నంగా, అల్పంగా, ఎండుటాకులా వుంటుంది. కుంపటి అంటించడంలో సర్వస్వం తగులబడి ఖర్చయిపోయిన కాగితపు అవశిష్టంలా ఉంటుంది – పదేళ్ళ సంసారం వెలిగించడంలో, పిల్లల్ని కనడంలో ఖర్చయిపోయిన జానకి ఎవరో పేరు తెలియని వ్యక్తి ఓ సన్నటి కర్రష్టాండు మీద చీరా, రవికా పారేసుకుపోయినట్లు ఉంటుంది. శ్రీనివాసులి భార్య జానకి, పదేళ్ళ సంసారంలో ఆమె ఎనిమిదేళ్ళు తొమ్మిదిమంది పిల్లల్ని కనడానికి, మిగిలిన రెండేళ్ళు రోగాల్ని భరించడానికి వాడుకుంది. ఎప్పుడేనా తోచనప్పుడు దేవుడు శ్రీనివాసులి కష్టాల్లో ఓ కష్టాన్ని పిలిచి “కష్టమా! కష్టమా! తొమ్మిదిమంది పిల్లల్ని శ్రీనివాసులి పెళ్ళాం ఆ జానకే కన్నదా” అని అడిగితేకష్టం, దేవుడితో “నీకేం మతి లేదా? సన్నంగా, అల్పంగా, ఎండుటాకులా, రాజకీయనాయకుడి మంచితనంలా ఉన్న జానకి తొమ్మిది మంది పిల్లల్ని కంటుందని ఎలా ఊహించావ్? ఆ పిల్లల్ని శ్రీనివాసులే కన్నాడు” అంటుంది.
ఇవేం పట్టని శ్రీనివాసులు వాళ్ళ ఆవిణ్ణి చూసుకున్నప్పుడల్లా ప్రత్యేక దూరప్రయాణాల కోసం గవర్నమెంటు వారు డీలక్స్ బస్సుని కేటాయించి నట్లు, ప్రత్యేకం పిల్లల్ని కనడం కోసం వాళ్ళావిణ్ణి దేవుడు ఈ భూమ్మీద పుట్టించడాని అనుకుంటాడు. వాళ్ల పెరట్లో నందివర్ధనం మొక్క పువ్వుల్ని పూసినట్లు, ఎండాకాలం మద్దినాల వేళ నడినెత్తిన సూర్యుడు నిలబడి ఎండ కాసినట్లు తన భార్య రోగాల మధ్య నిలబడి పిల్లల్ని కంటోంది అని కూడా అనుకుంటాడు.
శ్రీనివాసులు గుమాస్తా. శ్రీనివాసులు గుమాస్తా అనడం కంటే శ్రీనివాసులి పేరు గుమాస్తా అంటే బాగుంటుంది. గుమాస్తా పేరు శ్రీనివాసులు అంటే ఇంకా బాగుంటుంది. ఇట్లు గుమాస్తా అయిన శ్రీనివాసులికి రక్తం, మాంసం లేవు. వాటిని అతని టేబుల్ మీద రోజూ ప్రత్యక్షమయ్యే కాగితాలు, అతని హెడ్ గుమాస్తా కలిసి స్వాహా చేశారు. ఇప్పుడు శ్రీనివాసులుకి మిగిలినవి ఒక ఎముకల పోగు, ఒక గుండె.
శ్రీనివాసులికి పెళ్లాం, పిల్లలూ తప్ప మరెవ్వరూ లేరు. రెండునెలల క్రితం వరకూ అతనికి ఒక ముసిలి అమ్మమ్మగారు, ఒక పడుచు మరదలు ఉండేవారు. రెప్డేళ్ళ క్రితం ముసిలి అమ్మమ్మగారు రోగం బాధపడలేక ప్రాణాలు తీసుకుని చచ్చిపోయింది. పడుచు మరదలు పడుచుతనం బాధపడలేక ప్రాణాలు తీసుకుంటానని యింట్లో చెప్పి ప్రకాశాన్ని తీసుకుని లేచిపోయింది. పదేళ్ళక్రితం ఆలోచన తన భార్యకు కలగలేదని శ్రీనివాసులు వాపోయాడు. ఇక ఇప్పుడు శ్రీనివాసులు, రోగిష్టి పెళ్ళాం తొమ్మిది మంది పిల్లలూ తప్ప ఎవ్వరూ లేరు ఆ కొంపలో.
* * *
తెల్లవారింది. క్రితం రాత్రి శ్రీనివాసుని భార్య సన్నంగా, అల్పంగా ఎండుటాకులా వున్న జానకి పడే ప్రసవ వేదన చూసి ఆకాశం గుండె పగిలేలా ఏడిచింది.
రాత్రంతా కుంభవృష్టి కురిసింది.
ఈ రోజు – నిన్న పన్నెండు దాటింతర్వాత – పదోసారిగా నొప్పులు పడి చచ్చిన పిల్లవాణ్ణి కని, చచ్చిపోయింది జానకి, శ్రీనివాసుని భార్య. భార్య బ్రతికున్నప్పుడల్లా అతనికి నిండుతనం తెలిసేది కాదు. ఇప్పుడు భార్య పోయింతర్వాత అతనికి నిండుతనం అర్థం తెలుస్తోంది. మనస్సు వెలితిని గుర్తు చేస్తోంది.
పదహారేళ్ళ సిగ్గుపడే జానకి అతని కళ్ళముందు మెదిలింది. కార్యం నాడు ఊపిరి సలపనివ్వకుండా కళ్ళల్లో కళ్ళు, మొహంలో మొహం పెట్టి కౌగిలించుకొన్నప్పుడు – సంతోషం, తృప్తి, కృతజ్ఞతా, అనురాగం మేళవించిన నవ్వు గుండెల్లోకి విరిసిన జానకి నొప్పుల్తో బాధపడుతూ తనకేసి పొడి పెదవులతో జాలిగా చూసిన జానకి, తనకి టైఫాయిడ్ వచ్చినప్పుడు నిద్రకి దూరమయిపోయిన జానకి, ఎప్పుడూ ఏమీ కనీసం మల్లెపువ్వులైనా కొనిపెట్టమని అడగని జానకి, నిన్నరాత్రి కన్నీరు, కష్టాలు తనకు మిగిల్చి పోతున్నానని బాధపడిన జానకి, తెల్లవారకట్ల చచ్చినపిల్లవాణ్ని చూసినప్పుడు మాతృహృదయం పగిలిపోగా ఏడవడాని క్కూడా ఓపికలేక ఎండిన కళ్ళతో జాలి చూపు చూసిన జానకి, సుఖం అంటే తెలియని జానకి, సన్నంగా, అల్పంగా, ఎండుటాకులా వున్న జానకి, పదేళ్ళు తనతో కలిసి బ్రతికిన జానకి ఇక లేదు. తన భార్య. తన సర్వస్వం. తనకు తృప్తినిచ్చిన కష్టం ఇక లేదు. నిన్నటి అనుభవం ఈ రోజు చావులేని ఓ బలమైన పెద్ద జ్ఞాపకమై పోయింది. కంటి ముందు కనిపించేది మనస్సులో మిగిలిపోయింది. జానకి చావులో ఇంత బలం వుందా? అనిపించింది శ్రీనివాసులికి.
శ్రీనివాసులు తెల్లవారేవరకూ, వర్షం వెలిసే వరకూ భోరున ఏడిచాడు. తెల్లవారింది. వర్షం వెలిసింది. శ్రీనివాసులు ఏడుపు మానేశాడు. ఒకసారి వీధి అరుగుమీదికొచ్చి చుట్టూ చూశాడు. అప్పుడే తలంటు పోసుకుని, జుట్టు విరబోసుకుని వొళ్ళు విరుచుకున్న స్త్రీలా వుంది. ఊరు. పెళ్ళయిన కొత్తలో ఒక్కసారి మాత్రం వాళ్ళావిడ అలా కనిపించింది. మనిషిగా శ్రీనివాసులు సంతోషపడిన రోజు అదొక్కటే.
శ్రీనివాసులి గుండె పగిలింది.
లోపలికి వెళ్ళి పెళ్ళాం శవం మీదపడి మళ్ళా భోరు భోరున ఏడిచాడు. సాయంకాలమైంది. అంతా అయిపోయింది.
పిల్లలు ఏడుస్తున్నారు. హృదయవిదారకంగా.
శ్రీనివాసులు చచ్చిపోదామనుకున్నాడు. నిజంగా చచ్చిపోదామనుకున్నాడు. నిన్న రోగిష్టి పెళ్ళాం బాధ చూసి చచ్చిపోదామనుకున్నాడు. ఇప్పుడు బ్రతకలేక చచ్చిపోదామనుకుంటున్నాడు. తనొక్కడూ తొమ్మిది మంది పిల్లలో, నెలకు డైభ్బై అయిదు రూపాయల జీతంతో సంసారాన్ని ఎలా నెట్టుకురావడం? తను బ్రతకలేక చావాలి. అందుకని చచ్చిపోయి బ్రతుకుదామనుకుంటున్నాడు.
చచ్చిపోయే ముందు ఎప్పుడూ కాఫీ త్రాగి చచ్చిపోవాలనుకుంటాడు శ్రీనివాసులు. అలాంటి చావు కాఫీలు శ్రీనివాసులి గొంతులో పదేళ్ళుగా పాతబడిపోయాయి.
కొచ్చిన్ కేఫ్ లో కాఫీ త్రాగి సముద్రం వొడ్డున నడుస్తున్నాడు.
సముద్రం వొడ్డు వంకరలు ఎప్పుడూ అతనికి భార్య శరీరాన్ని గుర్తు చేస్తాయి. అందుకే అతనికి బీచ్ అంటే ఎంతో ఇష్టం. కెరటాలు వొడ్డు మీద పడుతున్నాయి – రోగాలు భార్య మీదపడి వేధించినట్టు మనస్సులో బాధ కదిలి కళ్ళల్లో నిర్వేదం నింపింది. తలెత్తి చూస్తే నల్లటి డాల్ఫిన్స్ నోస్ భయానికి ప్రతిరూపంలా, పరాయిలోకానికి పాస్పోర్టులా కనిపించింది.
డింగీ ఎక్కి పాయదాటి కొండదిగువ భాగం చేరుకున్నాడు.
గతం మనస్సుని మింగి, కాలాన్ని తిని వేసింది. పొద్దు వాలింది. శ్రీనివాసులు శిఖరానికి వచ్చేసరికి లైట్ హౌస్ తళుక్కున మెరిసింది. ఒక్క క్షణం మనస్సులో పిల్లలు మెదిలారు. జేబులో రూపాయి కాసు, కొంత చిల్లర వుంది. అయ్యో! పిల్లలకేనా యిచ్చాను కాదు అనుకున్నాడు. కొండ అంచుకి వచ్చేశాడు. కళ్ళు మూసుకుని, చిన్నప్పుడు హైస్కూల్లో హైజంపు దూకినట్టు గెంతితే, రెండు నిమిషాలు శరీరం పిచ్చిగా పరిభ్రమించి, మరోక్షణంలో కాఫీని, బీచ్ ని, పిల్లల్ని వదిలిపెట్టేస్తుంది. మరచిపోతుంది. తన మొదటి కోరికకి అవకాశం యిన్నాళ్ళకి, శ్రీనివాసులు నిజంగా చచ్చిపోదామనుకున్నాడు. మరుక్షణంలో చచ్చిపోతా ననుకున్నాడు.
సన్నటి గాలి రివట రివ్వున వీచి, పదేళ్ళ తర్వాత జీవితంలో ఆఖరిసారిగా సుఖాన్ని గుర్తు చేసింది.
ఒక్క క్షణం ఎందుకో తెలియని భయం వేసింది.
శ్రీనివాసులు కళ్ళు మూసుకున్నాడు.
ఉన్నట్టుండి ఓ చల్లటి చెయ్యి మెడపట్టుకుని వెనక్కి లాగింది.
తను వెనక్కి తూలి నిభాయించుకున్నాడు. ఎదురుగా నెరసిన తల, మాసిన తెలుపు గడ్డం, నోట్లో చుట్ట, మడచి కట్టిన పాతపంచెతో ఓ ముసలివాడు నవ్వుతూ కనిపించాడు.
శ్రీనివాసులు స్తంభించి పోయాడు.
పిడుగుల వర్షం రాబోయి ఆగిపోయినట్టు, ఏదో పేరు తెలియని ప్రపంచ ప్రయత్నం విఫలమయినట్టు, సముద్రం పొంగి దేశాన్ని ముంచేసినట్టు, లేక దేశం చైనావాళ్ళ హస్తగతమైపోయినట్టు, దేవుడు మరణించినట్టు అయింది శ్రీనివాసులికి. ఎవరో తన స్వేచ్చని ఉరితీశారు.
ముసిలివాడు అద్దంలో మొహం చూసుకున్నట్టు చూస్తున్నాడు. తనవైపు మనస్సు, లోతుల్ని కాలుస్తున్నాయి అతని కళ్ళు.
“ఇలా చెయ్యొచ్చునా బాబూ!”
కూతురి భర్త కోరికతో తన్ను కౌగిలించుకున్నప్పటి అత్తగారి ప్రశ్నలా వుంది – శ్రీనివాసులుకి ముసిలివాడి ప్రశ్న, ఆ అనుభవం తనకి తెలుసు. సిగ్గుతో చచ్చిపోయాడు. తను – వెధవ ‘చావు’, మాటల్లో తప్ప పనికిరాడు. ఏమీ చెయ్యలేక నిస్సహాయుడై “నన్నెందుకు ఆపావ్?” అన్నాడు.
ముసిలివాడు నవ్వాడు.
“పిచ్చి బాబు!” అని మళ్ళా నవ్వాడు.
శ్రీనివాసులు క్షణం సేపు చిన్నవాడైపోయాడు.
“నా కంటే తర్వాత పుట్టావ్. నాకంటే ముందు ఎలా సచ్చిపోతావ్!”
“అలాగని ఎక్కడా రూలు లేదు. కావాలంటే ముందు నిన్ను తోసేసి, తర్వాత నేను దూకేస్తాను. నీ తర్వాత నేను. నా ముందు నువ్వు చచ్చిపోవచ్చు.”
“నేను పోలీసుని” అన్నాడు ముసిలాడు.
“విట్లేస్తున్నావా? నిన్ను తోసేసి దూకటం మానేస్తాను.”
“మనసు బాగా లేకపోతే ఎందుకు బాబూ ఊరికే కంగారుపడతావ్? ఊళ్ళోకి రా, కూసింత కాఫీ తాగితే మనసు కుదుటపడుద్ది.”
కాఫీ పేరు చెప్పేసరికి శ్రీనివాసులుకి బ్రతకు మీద ఆశపుట్టింది. కాని వెంటనే పిల్లలు, సంసారం, జీవితం జ్ఞాపకానికి వచ్చాయి.
“నాకు కాఫీ వద్దు. చావు కావాలి” “రమ్ము కావాలా?”
వెంటనే శ్రీనివాసులుకి షాంపేన్ మనసులో మెదిలింది. అతనికి ఆ పేరొక్కటే బాగా తెలుసు. తన పాత స్నేహితుడొకడు షాంపేన్ గురించి లెక్చర్లిచ్చేవాడు. షాంపేన్ త్రాగని జీవితం శ్రీనివాసులి చావులో అసమగ్రతని గుర్తు చేసింది.
“రమ్ము కాదు. నాకు షాంపేన్ కావాలి”
ముసలివాడు పొట్టచెక్కలయ్యేలా నవ్వి “అలాగే, నడు” అన్నాడు.
“నిజంగా షాంపేన్ తాగిస్తావా?”
“ఆం”
“అది తాగింతర్వాత చచ్చిపోనిస్తావా?”
“సావనివ్వను. అయినా చాంపేన్ మొదటిసారి తాగనేక సత్తావ్!”
శ్రీనివాసులికి వొళ్ళు మండింది.
“బ్రతికే వున్నాను”
తను కోపంగా చూశాడు. ముసిలాడు గడ్డం ఊడిపోయేలా నవ్వాడు. వాడు నవ్వుతుంటే శ్రీనివాసులికి కోపం రెచ్చిపోతోంది. వాడి నోట్లో విడివిడిగా వున్న రెండు పళ్ళు ఎందుకో తన మూడో కుర్రవెధవనీ, ఆరో పిల్ల ముండనీ గుర్తు చేస్తున్నాయి.
“నోరుముయ్యి?”
“మరి వత్తావా?”
“రాను”
ముసిలాడు మళ్ళా నవ్వాడు. వొళ్ళంతా కుదుపుకుంటూ, తనకి మళ్ళీ కోపం వచ్చింది. భయం వేసింది. ఆ పళ్లని చూసేసరికి. దొంగవెధవ, తన రహస్యం వాడికి తెలిసిపోయింది. అందుకే నవ్వి సాధిస్తున్నాడు. వీడెవడో తిమ్మరుసులా వున్నాడు. రూపులోనూ, చేతల్లోనూ కూడా. కత్తులతోటీ తుపాకులతోటీ గాక వీడు నవ్వుతో భయపెడుతున్నాడు. ఈ మాత్రం దానికి వెధవ కొండ ఎక్కలేక చచ్చాను. ఎక్కి బ్రతికాను. ఇప్పుడీ వెధవ చంపేస్తున్నాడు. అనుకుని ముసలివాడ్ని అనుసరించాడు శ్రీనివాసులు.
బాగా చీకటి పడింది.
నడుస్తూంటే కాళ్ళ క్రింద ఎండుపుల్లలు విరుగుతున్నాయి.
“ఎవర్నేనా లవ్ సేశావేటి?”
“ఏం!”
“అది సచ్చిపోనా దేటి?”
“అసలేమిటి నీ ఉద్దేశం?”
“ఉద్దేశాని కేటుంటది. ఓర్తినా లవ్వూనే ఆ పైన గరభం సేసొగ్గేసినావేమో, అది టుపుక్కుమని సచ్చేసరికి నువ్వుకూడా సద్దామనుకున్నావేమో అని.”
“అఘోరించినట్టే వుంది.”
“మరేటి కత – చుట్ట కావాలా?”
“వద్దు”
“మరి సెప్పు.”
శ్రీనివాసులి మొహంలో బలహీనత స్పష్టమవుతోంది. ఈ ముసిలివాడు ఎవరు? తనంటే వీడికెందుకింత తాపత్రయం? అనుకున్నాడు.
“నీకెందుకు చెప్పాలి. నువ్వు నాకేమవుతావ్?”
“ఏటవుతాను, బతికించినోణ్ణి రచ్చకుణ్ణి. సెప్పవయ్యా ఎర్రి బాబూ.”
“చెప్పేందు కేముంది. నిన్నటి వరకూ వున్న పెళ్ళాం తెల్లారేసరికి చచ్చిపోయింది. డెబ్బై ఐదు జీతం. విశాఖపట్నంలో ఎల్లా బ్రతకడం?”
ముసిలాడు మళ్ళా నవ్వాడు. వాడి నవ్వుకి ఆ చుట్టుపట్ల పొదల్లోనూ చెట్ల మీదా పాకుతున్న పాములన్నీ పరిగెట్టుకువచ్చి కరిచేస్తాయేమోనని భయపడ్డాడు – ఈ వెధవకి నవ్వు తప్ప మరో యావలేదేమిటి? తనకి ఉక్రోషం వచ్చింది.
“నువ్వు కనవా పిల్లల్ని?”
“ఓసది కాదో వెర్రోడా? సచ్చిపోనానికి యింత సిన్ని కారణమా అని. పిల్లల్ని పెంచలేనోడివి ఎందుక్కన్నావ్ మరి?”
శ్రీనివాసులు వెర్రిమొహం వేసుకుని చూశాడు.
“ఇదుగో అబ్బాయ్ – ఓ మాట యిను. మనం బతకలేనప్పుడు సచ్చిపోవాలి. బగవంతుడు మనల్ని సచ్చిపోమని పుట్టించలేదు. బతకడం నేరుచుకోమని పుట్టించాడు. తెలిసిందా! సావంటే నీకేటి తెల్పు? సచ్చే సావు – సడేలే నడు,” అన్నాడు గంభీరంగా ముసిలాడు.
ముసిలివాడి మాటల్లో శ్రీనివాసులికి వేదాంతం కనిపించింది. ఆశ్చర్య పడ్డాడు. ముసిలివాడి మీద ఆప్యాయత, బ్రతుకుమీది ఆశలతో అతడి హృదయం సంత్రప్తమయింది.
కొండదిగి అవతలివైపు దాటి మసీదు వీధి కొచ్చేశారు. చలివేస్తోంది. మెదడు వేడెక్కిపోతుంది.
పెద్ద పోస్టాఫీసు దగ్గర పదోనెంబరు చివరి బస్సు హారన్ మోగింది.
హార్బరు రోడ్డులో ముసిలికుక్క మూలుగు వినిపిస్తోంది.
సోల్జర్ పేట సందులోకి తీసుకుపోతున్నాడు ముసిలివాడు.
ఒక సన్నటి గొందిలోకి నడిచి నాలుగో ఇంటి ముందు ఆగి తలుపు తట్టాడు ముసిలివాడు. పెంకుటిల్లు బాగా శిథిలావస్థలో వుంది. ఇంటి ముందు నుండి ఓ పెద్ద మురికి కాలువ పారుతోంది. ఒక నాపరాయి పలక ఇంటి గుమ్మంలో వంతెనగా వేయబడింది.
తలుపు తెరుచుకుంది. ముసిలివాడి వెనకే శ్రీనివాసులు లోపలికి నడిచాడు. పదిహేను కాండిల్స్ దీపం వెలుగులో పచ్చటి చీర కట్టుకున్న పద్దెనిమిదేళ్ళ స్త్రీ కనిపించింది. శ్రీనివాసులు ఒక్క క్షణం కన్నార్పలేదు. తను లీలామహల్లో ఇదివరకు చూసిన ఓ పాత ఇంగ్లీషు చిత్రం మనస్సులో మెదిలింది. ‘క్లియోపాట్రా’ అని గొణుక్కున్నాడు. పెదాల వెనుక. ముసిలివాడు పక్క గదిలోకి దారితీస్తూ, “ఇల్లారా సిన్నోడా!” అని పిలిచాడు.
శ్రీనివాసులు వెళ్ళాడు. ఈ గది ముందుగది కంటే చిన్నదిగా వుంది.
ఓ పక్క నవారు మంచం, కొంచెం ఇటుగా రెండు పాతకుర్చీలు, ఒక చిన్న స్టూలు వున్నాయి. మూలగా ఆల్మేరా వుంది.
కూర్చోమని కుర్చీ చూపించాడు. ఇద్దరూ కూర్చున్నారు. ముసిలివాడు చుట్ట వెలిగించాడు. “అమ్మాయ్, మూల గూట్లో మందు సీసా పట్రా” అన్నాడు.
“ముందు మందు కొట్టేద్దాం”
“ఏం మందు?” ఖంగున నవ్వాడు. మళ్ళా మూడో వెధవా, ఆరోపిల్ల జ్ఞాపకానికొచ్చారు.
“ఎర్రోడా – రమ్ము – అదేలే షాంపీను?”
శ్రీనివాసులికి భయం, సంతోషం వేశాయి. ఇందాకటి ఆమె సీసా రెండు గాజు గ్లాసులు తీసుకువచ్చి టేబులు మీద పెట్టింది. కాంగో అడవుల్లో గంధర్వకన్యలా కనిపించింది. ఆమె వొంగున్నప్పుడు పమిటజారి వక్షోజాలు పడమటి కొండల్లా ఏపుగా కనిపించాయి. ఆమె సర్దుకొని గదిలోంచి వెళ్ళింది.
“మా అమ్మాయ్. పేరు రాణి. తల్లి లేదు. ఇంకా పెళ్ళి సెయ్యనేదు.” గ్లాసులోకి రమ్ము వంపాడు. శ్రీనివాసులు షాంపేన్ వంపాడు అనుకున్నాడు. ఇప్పుడు కూతురు పెళ్ళి గొడవ చెప్పాల్సినంత అవసరం ఏమొచ్చింది? ముసిలివాడు. ‘ముసిలివాడు’ అనుకున్నాడు శ్రీనివాసులు.
నువ్వే కన్నావా? లేక దొరికిందా? అని అడగాలనిపించింది. చచ్చిపోయే లోపుగా ఈ పీనుగ ఒక్క మంచిపని చేశాడు అనుకున్నాడు రాణిని చూసిన శ్రీనివాసులు.
“ఈ యిల్లు నీదేనా?”
“అబ్బే! అద్దెకొంప, ఈ రొండే గదులు. నలభై అద్ది, మేం యిద్దరవేగా సరిపోతుంది. పట్టించు గిలాసు” “నువ్వేం చేస్తావ్?”
సీసాకేసి చూపించి సీసా పగిలిపోయేలా నవ్వాడు.
శ్రీనివాసులు కొంచెం తాగాడు. గొంతు మండింది. ముసిలివాడు మళ్ళా గ్లాసు నింపాడు. శ్రీనివాసులు ఇక తాగలేకపోయాడు. ఓ క్షణం కడుపులో తిప్పింది. తమాయించుకున్నాడు.
ముసిలివాడు పేలాపన మొదలుపెట్టాడు.
“యమ్ టి వోడు కుష్నుడు, నాస్రావు అర్జినీడు ఏసిన సినిమా చూశావ్?” అని అడిగాడు. కాసేపు గవర్నమెంటుని తిట్టాడు. హైద్రాబాదు వెళ్ళిపోయి పబ్లికున మందుకొట్టు తెరిచి మజాకా చేస్తానన్నాడు. ఇంకెంతలే అన్నాడు. శ్రీనివాసులు ఏదో చెప్తున్నాడు. అతని మనస్సు మాత్రం పక్క గదిలో ముసిలాడు కూతురు ‘రాణి’ మీదే వుంది. విచిత్రం! తొమ్మిదిమంది పిల్లల్ని కన్నా మనస్సులో వేడి తగ్గలేదు. రాణి ఎంత అందంగా వుంది. ఇంత అందమైన దానికి పెళ్ళి చేస్తా, అందంలేని వాళ్ళకిగాని అందమైన వాళ్ళకెందుకూ పెళ్ళి? ఎవ్వరూ కోరుకోరన్న బాధ వున్నప్పుడే పెళ్ళి. అందాన్ని అనుభవించే హక్కు ఒక్కడికేనా? అది వెన్నెల్లా అందరూ అనుభవించేలా అందుబాటులో వుండాలి. అప్పుడే అందం విలువ, గొప్పతనమూనూ. తనే దేవుడైతే అందమైన వాళ్ళకి పెళ్ళిళ్ళు లేకుండా చేసి, చకోరాలకి వెన్నెలమల్లే ధారపోసేవాడు.
ఏమైనా ఇంత మంచి అందాన్ని వదిలిపెట్టకూడదు. చచ్చిపోయేది ఎలాగూ చచ్చిపోతున్నాను. బాధపడేందుకు ఇప్పుడు భార్య లేదు. రేపు తనూ ఉండడు. ఆఖరి క్షణాల్లో ఆనందాన్ని నింపుకోవాలి. అసలు ఇందుకేనేమో దేవుడు తన చావుని వాయిదా వేశాడు. తాగిన శ్రీనివాసులి మనస్సు ఇలా ఆలోచనల మధ్య గంతులు వేస్తోంది.
ముసలివాడు పేలాపన ఆపేశాడు. నిద్ర వస్తున్నట్టుంది. “నడు. మనిద్దరం ఆ గదిలో పడుకుందాం”
క్రింద చాప మీద పక్క పరిచింది రాణి. ఇద్దరూ పడుకున్నారు. రాణి చిన్న గదిలోకి వెళ్ళిపోయింది.
శ్రీనివాసులికి నిద్ర రావడం లేదు.
ఊరంతా చీకటి వొళ్ళు విరిచింది.
నిశ్శబ్దం గుండె మీద చర్చి గంట రెండు నిట్టూర్పుల్ని విడిచింది.
ముసిలివాడు నిద్రలో మునిగిపోయాడు. గుర్రు పెడుతున్నాడు.
చీకట్లో శ్రీనివాసులు పక్కకి తిరిగి ముసిలివాడి ముఖంకేసి చూశాడు. ఇప్పుడప్పుడే లేవడని నిర్ధారణ చేసుకున్నాడు. ఏమైనా సరే సాహసం చెయ్యాలి. తర్వాత సంగతి చూసుకోవచ్చు అనుకున్నాడు. మెల్లగా లేచాడు. రాణి గది తలుపు దగ్గరగా చేరవేసి ఉంది. శరీరం వేడెక్కిపోయింది. చెవుల్లోంచి వేడి గాలి వస్తోంది. నెమ్మదిగా నెట్టాడు. లోపలికి ప్రవేశించి తలుపు గడియ పెట్టాడు. మంచం మీద అలికిడయింది. తటాలున వెళ్ళి మంచం మీది కురికి ఆమె నోరు మూశాడు. “అరవకు”. చీకట్లో ఆమె కళ్ళు మెరుస్తున్నాయి. చేతుల్తో ఆమె చెంపలు రాసింది. శ్రీనివాసులికి స్వర్గం కనిపించింది. మనస్సు కుదుటపడింది. ఆమె నోటి మీద అణచిన చెయ్యి తీసివేశాడు. ఎన్నో గంటలపాటు వాళ్ళిద్దరూ సుఖానికి నిర్వచనాలయ్యారు.
ఇన్నేళ్ళ శ్రీనివాసులి జీవితానికి ఆరాత్రి ఆ క్షణాలు పరాకాష్టలా అనిపించాయి.
చావబోయేవాడిని ముసిలివాడు ఆపడం, ఇంటికి తీసుకువెళ్లి రమ్ము తాగించడం, సుఖం తన్ను వెదుక్కుంటూ రావడం విచిత్రమనిపించింది శ్రీనివాసులికి. కాసేపు సీజరులా ఫీలయ్యాడు. ముసలివాడిమీద జాలేసింది. సహాయం చేసిన వాణ్ణి, అందునా ముసిలివాణ్ణి మోసం చేస్తున్నానే అని.
“ఇంక చాలు. లెగండి” అంది రాణి.
తను లేచాడు. ఆమె శ్రీనివాసులి జేబు తడిమింది.
“ఏం కావాలి?”
“కొత్త పాసింజరుకు మల్లే అడుగుతావేమిటి?” అని అతని జేబులో వున్న చిల్లరంతా చొరవగా తీసుకుంది. “బేవార్సు సరుకనుకొన్నావేటి?”
ఒక్కసారి శ్రీనివాసులు విచలితుడయ్యాడు. నిషా దిగిపోయింది. క్షణంలో పరిస్థితి అర్ధమయింది. ఎంత మోసం, ముసిలివాడి మీది కోపంతో శ్రీనివాసులి మనస్సు ఉడికిపోయింది. చావబోతే పాపం వెనక్కి పిలిచింది.
విసురుగా తలుపు తెరుచుకుని ముందు గదిలోకొచ్చాడు. ముసిలివాడు చుట్ట కాలుస్తూ నవ్వుతూ కనిపించాడు. దాంతోటి శ్రీనివాసులు అగ్గిబరాటా అయిపోయాడు.
మీదికి లంఘించి ముసిలివాడి గొంతు పట్టుకున్నాడు. ముసిలివాడు నవ్వు మానలేదు. రాణి వచ్చి లైటు వేసింది.
“మోసం చేశావు ” క్రౌర్యం నిండిన కళ్ళు నిప్పులు కురుస్తున్నాయి.
“యిదిలి పెట్టోశి. ఎర్రోడా?” శ్రీనివాసుల్ని విదిలించాడు. ‘నన్ను, నా పిల్లని పోషించుకోవడం మోసమా? నీకు మళ్ళే కడుపున కన్న పిల్లల్ని పోషించుకోనేక సచ్చిపోయి గతిమాలినోన్నవను.”
శ్రీనివాసులికి షాక్ తగిలినట్టయింది.
“బతకాలంటే చాలా వున్నాయ్ దార్లు, కన్నపిల్లల్ని పోషించుకోడం శాతకాక పోతే సావమనా సదుంకున్న సిన్నోడా? అడుక్కు తినేనా బ్రతకాలి. నీ కోసరం కాదు. పిల్లల కోసం తెలిసినా? ఏదో బతుకు బతికి జీయితం గడపాలి. దయిర్యం ఉండాలి. శావ కావాలి. యెల్లెల్లు నీకేది మంచిదని తోత్తే ఆరకంగా బతుకు. నాకుమల్లే మందు- పిల్ల ఏపారం పెట్టాలనుకుంటే పెట్టుకో, నేకపోతే ఆ గుమత్తా పనే సూసుకో యెల్లెల్లు! ఎర్రోడా! అంతేకాని సావమోక. మొగోడివి. ఇందాక నువు సేసిన గనకార్యానికి మొగోన్ననుకోమాక, నువ్వు సత్తే ఆ పిల్లలేమయిపోతారని ఆలోచించనేదేటి? యెల్లు!”
ముసిలివాడి ముఖంలో నవ్వు లేదు. చూపుల నైశిత్యం శ్రీనివాసులు వివశుణ్ణి చేసింది. అంతే – ఇక మారు మాట్లాడలేదు. రాణికేసి ఒక్క చూపు చూశాడు. వెనక్కి తిరిగి వీధినపడ్డాడు.
తెల తెల్లారుతోంది. పేరు తెలియని పక్షులు ఆకాశంలో అరుస్తున్నాయి. శ్రీనివాసులు గుండెలో మహారణ్యం తగులబడిపోతోంది.
శ్రీనివాసులు నడుస్తున్నాడు వేగంగా.
దార్లో చంకని పిల్ల నెత్తుకున్న, వేళాపాలాలేని ఓ ముష్టిది కనిపించి, “బాబూ! పిల్ల ఆకలో మండిపోతోంది. రెండ్రోజుల మట్టి తిండి లేదు. ధర్మం సెయ్ బాబూ!” అని అడిగింది.
శ్రీనివాసులు జేబులు తడుముకున్నాడు. ఖాళీ! ముందుకు నడిచాడు. నడక వేగం మరింత హెచ్చింది.
తను చావబోయి బ్రతికాడు. తను చావకూడదు. బ్రతకాలి. పిల్లలకోసం – పిల్లలకోసం శ్రీనివాసులు బ్రతకాలనుకున్నాడు. నిజంగా బ్రతకాలనుకున్నాడు. చెంగల్రావుపేట సందు లోంచి ఆత్రంగా ఇంటి వేపు పరుగెత్తుకుపోతున్న శ్రీనివాసులు ‘పిల్లలు – పిల్లలు’ అని గొణుక్కున్నాడు. ఇప్పుడతని కంటిముందు పిల్లలు, మనస్సులో బ్రతుకు మీది ఆశ తప్ప మరేమీ లేవు.
ఉన్నట్టుండి తల మీద వెయ్యి గొడ్డళ్ళతో మోదినట్లయింది.
కంటి ముందు చీకటి పేరుకుంది.
వొళ్ళు తూలింది.
ఆలోచనలు ఆగిపోయి మెదడు పనిచేయడం మానుకుంది.
సృష్టి స్తంభించినట్టయింది. అంతే తెలుసు శ్రీనివాసులికి.
* * *
మర్నాడు దేశంలోని వార్తాపత్రిక లన్నిటిలో పేజీ మూలల, విశాఖపట్నం సందుల మధ్య లారీ ప్రమాదంలో శ్రీనివాసులు అనే వ్యక్తి మరణించాడని ప్రకటించబడింది. ఆనవాలు తెలీని శవాన్ని అతని హెడ్ గుమస్తా గుర్తుపట్టి చెప్పాట్ట.
మనిషి ముఖం చీలిపోయి, కళ్ళూ, ముక్కూ మమేకమై పోయినా తొమ్మిదిమంది పిల్లల పోషణకోసం, పెళ్ళాం రోగాల మందుల కోసం వినయ పూర్వకంగా, శ్రద్ధగా, కష్టించి పనిచేసిన చేతివేళ్ళు, పొంగిన నరాలు – అతని హెడ్ గుమస్తాకి బాగా గుర్తు.
రచన: మన్నెం శారద
“రేపు నేను విజయవాడ వెళ్తున్నాను. ఒక్కర్తివీ వుండగలవా?” అన్నాడు సారథి భోజనాల దగ్గర.
“ఎందుకు? అంది.
“శేఖర్ వాళ్ల నాన్నగారు అర్జెంటుగా రమ్మని టెలిగ్రాం ఇచ్చేరు.”
“మీతో ఏం పని?” భ్రుకుటి ముడిచి అడిగింది.
“ఏమో నాకెలా తెలుస్తుంది?”
ఆమె అన్నం కెలుకుతూ కూర్చుంది.
“ఏం అలా అయిపోయేవ్?” అతను అనునయంగా అడిగేడు.
“మీరు వెళ్లకపోతేనేం?” ఎదురు ప్రశ్నించింది.
“బాగుండదు. శేఖర్ పోయి వాళ్లెంతగానో కృంగిపోయి వుంటారు. ఎందుకో అవసరముండే రమ్మని వుంటారు. ఒక్కసారి వెళ్లి కన్పించడం శేఖర్ స్నేహితుడిగా నా ధర్మం అనుకుంటున్నాను.”
ఆమె కాస్సేపు మాట్లాడలేదు. ఏవో వూహలు ఆమెను తల్లడిల్లజేస్తుంటే నీళ్ళు నిండిన కళ్లని వాల్చుకుంది.
సారథి ఇదంతా గమనిస్తూనే వున్నాడు.”ఎందుకలా బాధపడుతున్నావ్? నాకు చెప్పరానిదా?” అన్నాడు.
“నాకు తెలుసు. వాళ్లు నానీని యివ్వమని అడగడానికే పిలుస్తున్నారు. నువ్వెలాగూ పెళ్లి చేసుకున్నావ్. నీకెలాగూ పిల్లలు పుడతారు. వాణ్ని యిచ్చేయ్ అంటారు. అందుకే వాళ్ళు మిమ్మల్ని పిలుస్తోంది” అంది ఆవేదనగా.
ఆమె ముఖం దుఃఖం ఆపుకోవడాన ఎర్రబారిపోయింది. సారథి ఆమెవంక అయోమయంగా చూసేడు.
“ఈ రోజు నీ ప్రవర్తన విచిత్రంగా వుంది. ఎందుకలా యేదేదో లేనిపోనివి వూహించుకుని ఊరికే బాధపడతావ్. నానీని యిమ్మంటే దానం చెయ్యటానికి ఏదయినా వస్తువనుకున్నావా? నానీ నీ ఒక్కర్తికే కొడుకనుకోకు. వాడు నాకూ కొడుకేనన్న సంగతి నువ్వు మరచిపోతున్నావు” అన్నాడతను చెయ్యి కడుక్కుంటూ.
సారథి బాల్కనీలోకొచ్చేటప్పటికి నానీ హోంవర్కు చేస్తున్నాడు.
అతను కాస్సేపు నాని దగ్గర కూర్చొని వాడికి ఆ రోజు చెప్పిన పాఠాల సంగతి కనుకొన్నాడు.
నానీ ప్రొగ్రెస్ కార్డు తీసి సారథికి చూపించేడు.
నానీకి ఫస్టురేంక్ వచ్చింది. సారథి సంతకం చేస్తూ “గుడ్! కీపిటప్!” అన్నాదు.
“డాడీ! నాకు ఒక రూపాయి కావాలి” అన్నాడు నానీ గోముగా.
సారథి నానీని దగ్గరగా లాక్కుని ముద్దు పెట్టుకుంటూ “ఎందుకు?” అన్నాడు.
“రేపు మాకు ఫిలిమ్ షో వుంది” అన్నాడు కళ్లు తిప్పుతూ.
“సరే! గ్రాంటెడ్!” అన్నాడు సారథి వాణ్ణి గట్టిగా ముద్దుపెట్టుకుని వదిలేస్తూ.
స్వాతి బెడ్‌రూంలోంచి అంతా గమనిస్తోంది.
“పద, పడుకుందాం. మమ్మీకీరోజు బాగుండలేదు” అన్నాడు సారథి.
ఇద్దరూ గదిలోకొచ్చి స్వాతి కిరువైపులా కూర్చున్నారు.
“అమ్మా, నీకు జ్వరమటగా! కాళ్ళు పట్టనా?” నానీ అమాయకంగా అడిగాడు.
ఆమె నానీని దగ్గరగా తీసుకొంది.
“చూసేవా? మా ఇద్దరికీ నీ మీద ఎంత ప్రేమో? నువ్వే అర్ధం చేసుకోలేవ్?” అన్నాడతను కినుకగా.
ఆమె అతని మాటలకి చిరునవ్వు నవ్వింది. మాటల్లోనే నిద్రపోయిన నానీని ప్రక్కకు పడుకోబేట్టి, “ఇప్పుడు చెప్పు. నీకు ఒంట్లో ఎలా వుంది?” అన్నాడు లాలనగా ఆమె ముంగురులు సరిచేస్తూ.
“బాగానే వుంది”
“ఏమో, నువ్వలాగే అంటావ్. ఆ ముఖం చూడు, రెండురోజులకే ఎలా తీసిపోయిందో”
“మీకు నా మీదున్న ప్రేమవల్ల అలా అనిపిస్తోంది. అంతే!” అందామె.
“అంతేనా?” సారథి ఆమెని గట్టిగా కౌగిట్లో బిగించేసేడు.
ఆమె మౌనంగా అతని కౌగిలిలో యిమిడిపోయింది.
“ఇందాక యేమన్నావ్?” గుసగుసగా అడిగేడు.
“ఏమన్నాను?” ఆశ్చర్యంగా అడిగింది స్వాతి.
“అదే మనకు మళ్ళీ పిల్లలు పుడతారని అన్నావుగా? నిజమా?”
సారథి ఆమె కళ్లలోకి చిలిపిగా చూసేడు.
స్వాతి ముఖం తిప్పుకుంది.
“ఏం! సిగ్గా?”
ఆమె మాట్లాడలేదు.
“జవాబు చెప్పవేం?” సారథి ఆమె ముఖాన్ని తనవేపు తిప్పుకున్నాడూ.
“మీకు కావాలా?” ఆమె సూటిగా అడిగింది.
“ఏం, నీకు అక్కరలేదా?”
ఆమె మౌనంగా చూసింది.
“మనకెంతమంది వున్నారని. నానీ ఒక్కడేగా? నీలాంటి ఆడపిల్లను కను, చాలు”అన్నాడతను చిలిపిగా.
స్వాతి అతని కళ్లలోకి ఆశ్చర్యంగా చూసింది.
“స్వాతీ, పిల్లలంటే నాకెంత యిష్టమో తెలుసా? వాళ్ళున్న యిల్లు దేవాలయంలాంటిది. సంతోషాన్ని, సందడిని వేరే కొనుక్కో నవసరం లేదు. వాళ్లు చేసే చిలిపి పనులతో, అల్లరి వేషాలతో కాలక్షేపం అయిపోతుంది. అందుకే మరో చిన్నారిపాప మన యింట్లోకి రావాలి. మన యిల్లు కళకళలాడాలి. ఏమంటావ్?” సారథి నిద్రపోయేంతవరకూ పిల్లల గురించే మాట్లాడుతుంటే వింటూ పడుకుంది స్వాతి.
***
ఆ మర్నాడు ప్రొద్దుటే సారథి విజయవాడ వెళ్లాడు.
స్వాతి లేవలేక అలాగే పడుకొంది.
నానీ పనిపిల్ల సాయంతో తయారై స్కూలుకి బయలుదేరేడు.
“అమ్మా నా చాక్లెట్” నానీ స్వాతి దగ్గరకొచ్చి చెయ్యి చాపేడు.
స్వాతి మెల్లిగా లేచి సీసాలో చాక్లెట్ వాడి చేతిలో పెట్టింది. వాడు బదులుగా ఆమె బుగ్గన ముద్దుపెట్టి క్రిందకొచ్చి రిక్షా ఎక్కేడు. వాడు కనిపించినంత దూరం వాణ్ని చూస్తూ, లోపలికొచ్చి పడుకుంది స్వాతి
ఆమె ఆలోచనలు రకరకాలుగా పోతున్నాయి.
రాత్రి పిల్లల గురించి సారథి మాట్లాడిన మాటలు పదేపదే చెవుల్లో మారుమ్రోగుతున్నాయి.
అతనికి పిల్లలంటే ఎంత ఇష్టం.
నిజంగా అతనన్నట్లూ ఇంట్లో ఓ ఆడపిల్ల తిరుగుతుంటే ఎంత ముచ్చటగా ఉంటుంది.
ఆ పిల్లకు చక్కగా రకరకాల ఫ్రాకులు తొడగొచ్చు. గొలుసులు వెయ్యొచ్చు. రిబ్బన్లు కట్టొచ్చు. నానీలో కలిసి ఆడుకుంటుంది.
స్వాతి కల అకస్మాత్తుగా చెదిరిపోయింది. ఆమె కళ్లలో నానీ దిగులుగా, ఒంటరిగా నిలబడ్డ దృశ్యం కనిపిస్తోంది.
సారథికి పిల్లలు పుడతారంటేనే ఎంత ఆనందంగా వుంది. నిజంగా పుడితే వాళ్లని ఒక్క క్షణం వదులుతాడా? ఎంతైనా రక్తసంబంధం. ‘తన’ అనే దానిపై వెర్రి వ్యామోహం మనుషులకి. స్వార్థం అన్నింటినీ జయించేస్తుంది. తనదంటూ సంతానం ఏర్పడితే నానీ మీద అతనికున్న ప్రేమ, సూర్యకిరణం సోకిన పొగమంచులా విడిపోతుంది. కేవలం తన స్నేహితుడి కొడుకన్న జాలితో తనకంటూ వేరే సంతానం లేకపోవటం వల్లనే నానీని అంత ప్రేమగా చూడగల్గుతున్నాడు. నానీకోసమే కదా నిజానికి తను ఈ పెళ్లి చేసుకొన్నది. నానీకి తల్లి, తండ్రి అంటూ వుండాలని, వారిద్దరి మధ్య అతను ఆత్మస్థయిర్యంతో పెరగాలనే కదా తను ఆశించింది. అలాంటిది ఈ రోజు మరొకరు తమ జీవితాల మధ్య ఉద్భవించి, తమ బ్రతుకుల్ని అల్లకల్లోలం చెయ్యటానికి వీలు లేదు.
స్వాతి గట్టిగా నిర్ణయించేసుకుంది.
పనిపిల్ల చేత జానకమ్మని రమ్మని కబురు చేసింది.
జానకమ్మ గాలికన్నా వేగంగా పరిగెత్తుకొచ్చేసింది.
“ఏంటి స్వాతి రమ్మన్నావట!” అంది ఆత్రుతగా.
“అవును పిన్నిగారూ! మీరు చెప్పినట్లే చేయదలచుకున్నాను” అంది స్వాతి తల దించుకుని.
“ఈనాటికి నాకు నచ్చేవు!” అంది జానకమ్మ సంతోషంగా.
“కాని… నాకేమిటో భయంగా వుంది పిన్నిగారూ”
“పిచ్చిపిల్లా! ఇందులో భయపడాల్సిందీ, బాధపడాల్సిందీ ఏమీ లేదు. నువ్వేం తప్పు చేయటం లేదు. నీ పిల్లవాడి క్షేమం కోసం నీ శ్రమ నువ్వు పడుతున్నావ్. అంతేననుకో” అంది ధైర్యం చెబుతోన్నట్లు.
జానకమ్మ పనిపిల్లని అవతలకి పొమ్మని తరిమేసింది.
“ఇలాంటి విషయాలు మాట్లాడుకొనేటప్పుడు ఎవరూ వుండకూడదు సుమీ!” అంది రహస్యంగా.
స్వాతి అలాగే భయంగా నిలబడింది.
“నీకేం భయం లేదు. నెలలు ముదిరితే కష్టం గాని లేకపోతే వెంటనే యింటికొచ్చేయొచ్చు.. పద, పద” అంటూ అన్నీ సిద్ధం చేసేసింది జానకమ్మ.
స్వాతి తప్పు చేస్తున్నాననే భయంతో ఓ పక్క వణికిపోతూనే జానకమ్మ మాటలకి లొంగిపోయింది.
నానీ మీద వున్న విపరీతమైన మమకారం ఆమెలోని ఇంగితాన్ని చంపేసింది.
ఆమె మారుమాట్లాడకుండా జానకమ్మ వెంట బలిపశువులా నడిచింది.
*****
సారథి వస్తూనే మంచంలో నీరసంగా పడుకొని వున్న భార్యని చూసి ఖంగుతిన్నాడు.
సూట్‌కేస్ విసిరేసినంత పని చేసి “ఏమయ్యింది?” అన్నాదు కంగారుగా ఆమె ప్రక్కన కూర్చుంటూ.
స్వాతి బలవంతంగా నవ్వి, “మీరు వెళ్ళేటప్పటికే బాగుండలేదుగా, మీరెళ్లాక ఇంకాస్త ఎక్కువయ్యింది. అంతే” అంది.
డాక్టరు దగ్గరకు వెళదామంటే నా మాట వినవు. ఇలా మొండితనంతో కొంపమీదకు తెస్తావని నాకు తెలుసు” విసుక్కున్నాడు సారథి.
“మీరేం గాభరా పడొద్దు. జానకమ్మగారు తీసికెళ్ళేరు లెంది డాక్టరు దగ్గరికి”అంది స్వాతి.
సారథి కళ్లెగరేస్తూ “వెటర్నరీ డాక్టరు దగ్గరకా?” అన్నాడు.
ఆమె వస్తున్న నవ్వు ఆపుకుని “నేను మీకు జంతువులా కనిపిస్తున్నానా?” అంది బుంగమూతి పెట్టి.
“అవును మై డియర్ స్వీట్ వైఫ్‌గారూ” అన్నాడు ఆమె నుదుట ముద్దు పెట్టుకుని.
“అది సరే! మీరు వెళ్ళిన పనేమిటి?” అనడిగింది.
“ఆ విషయాలు చెప్పాలనే కదోయ్ నేను ఉషారుగా వచ్చింది. తీరా నిన్ను చూసి అంతా మరిచిపోయాను.”
“ఫర్వాలేదు చెప్పండి. నాకేమంత సీరియస్‌గా లేదు” అంది ఆత్రుతగా.
“శాంతమ్మా, గంగాధర్ గార్లు తీర్థయాత్రలకు వెళ్ళేరు”
“అయితే?” అంది అర్థం కాక.
“అలా కంగారుపడితే నేనేం చెప్పను. వాళ్లు వెళ్లిపోతూ ఆస్థి అంతా నా పేరున రాసేసారు.”
“అదేమిటి?” అంది ఆస్చర్యంగా.
“అదే నాకూ అర్థం కాలేదు. మీరు ఇలా రాయటం భవ్యం కాదని, నాకు ధనవ్యామోహం లేదని యెంతగానో చెప్పేను. వాళ్లేమన్నారో తెలుసా?. ‘ధనవ్యామోహాం లేదని తెలుసు కాబట్టే నీ పేరున రాసేం. నీవిప్పుడు నానీకి తండ్రివి. వాడి బాగోగులన్నీ నువ్వే చూడాలి. నిన్ను కాదని వాడి పేరు పెట్టి నిన్ను అవమానించలేము. అంతే కాదు. రేపు వాడు పెద్దవాడయి, ఆస్తి తన పేరున వుందనే గర్వంతో చెడిపోవచ్చు. నా ఉద్ధేశ్యంలో యీ ఆస్తి ‘నానీ’ఒక్కడి సొంతమేమీ కాదు. నీవు, నానీ, స్వాతి, రేపు నీకు పుట్టబోయే సంతానం అందరూ దీన్ని సమానంగా అనుభవించొచ్చు. ఈ రకంగానయితేనే మీ కుటుంబం ఒక త్రాటిమీద నడుస్తుంది. నా మాట కాదనక యీ విల్లు తీసుకో’ అంటూ ప్రాధేయపడ్డారు. వాళ్లమాట కాదంటే వాళ్లు బాధపడ్తారని అంగీకరించాల్సి వచ్చింది” అన్నాడు సారథి.
స్వాతి అతన్ని పరిశీలనగా చూసింది.
“ఏమిటలా చూస్తున్నావ్?” నవ్వుతూ అడిగేడు అతను.
“మీకు లక్ష్మీకళ వచ్చేసింది” స్వాతి వ్యంగ్యంగా అంది.
“అంటే?” అర్థం కానట్లు చూసేడు సారథి.
ఆమె నిరసనగా నవ్వింది.”అంత ఆస్తి ఆయాచితంగా కలిసి వచ్చేసరికి మీకు సంతోషం తన్నుకొచ్చి ముఖం కళకళలాడి పోతోందంటున్నాను” అంది వత్తి పలుకుతూ.
“అంటే నన్ను ధనాశాపరుడిగా జమకడ్తున్నావన్నమాట” సారథి విసురుగా అడిగేడు.
“కాదని మీరు నిరూపించుకోలేదుగా!”
“కేవలం డబ్బుమీద పిచ్చికొద్దీ నేను ఒప్పుకున్నానంటావ్. ఇదేనన్నమాట నువ్వు యిన్నాళ్లుగా నన్నర్థం చేస్కున్నది” సారథి బాధగా అన్నాడు.
ఆమె మాట్లాడకుండా గోడకేసి చూస్తూ కూర్చుంది.
అతనిలో బాధ వెల్లువలా పొంగింది.
అతను నిష్టూరంగా అన్నాడు. “అస్తికి నిజమైన వారసురాల్ని నిన్ను పెట్టుకొని నాకు రాయటంలో వాళ్లు తప్పు పనే చేసేరు. నీవు కోపం కొద్దీ అంగీకరించవని వాళ్లీపని చేసేరు. రేపే విల్లు నీ పేరు మీద మార్పించేస్తాను. ఏం చేసుకుంటావో చేసుకో!” సారథి మాటల్లో ఆవేదన బయటకి వచ్చేసింది.
స్వాతి గబుక్కున లేచి కూర్చుంది.
“క్షమించండి. శేఖర్ పట్ల వాళ్లు ప్రదర్శించిన కఠినత్వం గుర్తొచ్చి, మీరు విల్లు అంగీకరించటం సహించలేక అలా మాట్లాడేను. ఆస్తి మీ పేరునున్నా, నా పేరునున్నా ఒకటే. దాని గురించి నాకేం ఆసక్తి లేదు. నా అస్థి మీరు, నానీ అంతే. ఆ విషయం మర్చిపోదాం” స్వాతి అతని గుండెలపై వాలిపోయింది.
సారథి మౌనంగా ఆమె వీపు నిమురుతూ కళ్లు మూసుకున్నాడు.
ఇంకా వుంది.
రచన:- రామా చంద్రమౌళి
 
కల భళ్ళున చిట్లి చెదిరిపోయింది.
నల్లని ఒక మహాబిలంలోనుండి. . చిక్కని చీకటిని చీల్చుకుంటూ. . తెల్లగా వందల వేల సంఖ్యలో బిలబిలమని పావురాల మహోత్సర్గం. విచ్చుకుంటున్న రెక్కల జీవధ్వని. ఒక ధవళ వర్ణార్నవంలోకి పక్షులన్నీ ఎగిరి ఎగిరి. . ఆకాశం వివర్ణమై. . దూరంగా. . సూర్యోదయమౌతూ. . బంగారురంగు. . కాంతి జల.
అంతా నిశ్శబ్దం. . దీర్ఘ. . గాఢ. . సాంద్ర నిశ్శబ్దం.
లోపల. . గుండెల్లో ఏదో మృదు ప్రకంపన. అర్థ చైతన్య. . పార్శ్వజాగ్రదావస్థలో. . వినీవినబడని సారంగీ విషాద గంభీర రాగ ధార.
ఏదో అవ్యక్త వ్యవస్థ . . విచ్ఛిన్నమౌతున్నట్టో. . లేక సంలీనమై సంయుక్తమౌతున్నట్టో. . విద్యుత్ప్రవాహమేదో ప్రవహిస్తోంది ఆపాదమస్తకం ఒక తాదాత్మ్య పారవశ్యంలో.
భాష చాలదు కొన్ని అనుభూతులను అనుభవాలుగా అనువదించడానికి. . ఫేజెస్. . స్థాయి. . ఉన్నతి. . తురీయత. . వెరసి భౌతికాభౌతిక ఆవరణలో. . నిరంతరాణ్వేషణ.
వెదుకులాట. . ఎడతెగని అనంతశోధన.
జీవితమంటే. . వెదకడమేనా. . వెదకడానికి ఒక అంతమంటూ ఉంటుందా. ప్రశాంతతకోసం వెదకడం. . డబ్బుకోసం వెదకడం. . సౌఖ్యాలకోసం వెదకడం. . మనిషి తనను ప్రేమించే మరో మనిషికోసం వెదకడం. . చివరికి. . అర్థకాని “ఏదో”కోసం వెదకడం.
ప్రొఫెసర్ బాలసిద్ధ కళ్ళు తెరిచాడు ప్రశాంతంగా.
ఎక్కడినుండో. . ఊర్థ్వ లోకాల అవతలినుండి. . యోజనాల గగన మార్గం ద్వారా. . ఎండుటాకులా తేలి తేలి. . కిందకు జారి జారి. . ప్రచలిస్తున్న భూతలంపై వాలిపోతున్నట్టు. . అనుకంపన. . వీణ తంత్రి మృదువుగా మోగుతున్నట్టు. . అనునాదం.
రైలు పరుగెడుతూనే ఉంది. . టకటకా టకటకా పట్టాల లయాత్మక ధ్వని.
అరవై ఏడేళ్ళ జీవితం.
తన జీవితం ఒక మూసివేసిన పుస్తకంగా మిగిలి. . అన్నీ సంక్లిష్టతలే. . అన్నీ చీకటివెలుగులే. . క్రీనీడలే. . అన్నీ దాచబడ్డ ఎండిన పూలే.
 
కిటికీలోనుండి బయటికి చూశాడు బాలసిద్ద.
రైలు చాలా వేగంగా పోతోంది. కిటికీలోనుండి. . దూరంగా భద్రకాళి గుడి శిఖరం. . తటాకం. . నీలిగా. ఇటు పద్మాక్షమ్మ గుట్టలు.
రైలు కాజీపేట్ దాటి. . బైపాస్ ట్రాక్ పైనుండి. . వరంగల్. నాగపూర్ దాటిన తర్వాత వరంగల్లే. . మహావేగం.
వేగం. . కాలం. . దూరం. . పని. . మహబూబియా హై స్కూల్. . వెంకటయ్య సార్ లెక్కలు. ఒక తొట్టిని ఒక పంపు ఒక గంటలో ఖాళీ చేయును. అదే తొట్టిని మరొక పంపు అరగంటలో నింపును. ఆ రెండు పంపులను ఏకకాలంలో ఒక గంటసేపు నడిపించిన తొట్టిలో నీరు ఎంతశాతం నిండును.
ఏక కాలంలో. . రెండు పనులు. . అనేకపనులు వేర్వేరు కాలాలలో. . విడివిడిగా. . ఒకేసారిగా. . ఒకరి చేతనే. . వేర్వేరు వ్యక్తులచే. . సామూహికంగా. . ఒంటరిగా.
పని. . పని. . ఎప్పుడూ పని లెక్కలే.
జీవితంలో. . ఎంతపని జరిగి. . ఎంత డబ్బు సంపాదించి. . ఎంత సంపదను సంపాదించి. . ఎన్ని బ్యాంక్ బ్యాలెన్స్ లు కూడబెట్టి. . ఎన్ని సుఖాలను పొంది. . ఎన్ని. . ?
అన్నీ ప్రశ్నలే. . జవాబులేని పరంపరగా ప్రశ్నలు.
ఐతే చివరికి ఏమి మిగిలింది అనేది అంతిమం.
ఇప్పుడు ఏమి మిగిలింది తన దగ్గర.
ఏరో స్పేస్ ఇంజనీరింగ్. . రాకెట్ డిజైన్స్ స్పెషలిస్ట్. . ఫ్యూఎల్ కంపోజిషన్స్ ఎక్స్ఫర్ట్. . క్రయోజెనిక్ ఇంజన్స్ రూపశిల్పి.
ఎనిమిది దేశదేశాల యూనివర్సిటీలకు విజిటింగ్ ప్రొఫెసర్. పన్నెండు డాక్టరేట్స్. . మూడు పోస్ట్ దాక్టరేట్స్ డిగ్రీలు. . అంతా ఒక అతివిశాలమైన వృత్తిక్షేత్రం.
పదుల సంఖ్యలో తను రాసిన పుస్తకాలు. . ప్రపంచవ్యాప్తంగా. . ఎందరో తన అభిమాన విద్యార్థులు. . ఐతే. , 
మరి ఈ శూన్యం. . ఈ వెలితి. . ఈ వ్యాకులత. . ఎందుకు. ?
రైలు వేగం తగ్గుతోంది. . బొందివాగు. . హంటర్ రోడ్. . రైల్వే గేట్. బాలసిద్ధ తన ఎ. సి కోచ్ సీట్ లోనుండి లేచి. . వెంట ఉన్న ఒకే ఒక బ్రీఫ్ కేస్ ను తీసుకుని. . డోర్ లోకొచ్చి నిలబడి. , 
ఎదురుగా గోవిందరాజుల గుట్ట.
సాయంత్రపు నీరెండ పడ్తూ. . ధగధగా మెరుస్తూ. . కొండ. . పైన గుడి. . శిఖరం.
సంతోషం ఎందుకో పొంగి. . ఉప్పొంగి. . బాలసిద్ధను ఉక్కిరిబిక్కిరి చేసింది.
ఫ్లాట్ ఫాం పై. . మైక్ లో ప్రకటన వినబడ్తోంది. . “యువర్ అటెన్షన్ ప్లీజ్. . . . ”
దిగి. . చుట్టూ ఒకసారి తేరిపార చూచి. , 
చిన్నపిల్లాడు పరమానందంతో పొంగిపోతున్నట్టు. . పులకింత.
వెళ్ళాలి. .
అటే. . గోవిందరాజుల గుట్టపైకి. ఎప్పటినుండో మనసులో. . ఆత్మలో నిక్షిప్తమై ఉన్న కోరిక.
బయటకు వచ్చి. . ఓ ఆటో. . మాట్లాడుకుని. , 
స్టేషన్ కు ఎడమవైపుకు తిరిగి. , 
వరంగల్లును విడిచి ఇరవై ఎనిమిదేళ్ళు. , 
చాలా మారిపోయింది నగరం.
ఐదు నిముషాలు. . కుడివైపుకు తిరిగి. . దేవీ థియేటర్ అని ఒక హోర్డింగ్. . కుడివేపు ఒక ఆర్చ్. దేవాలయానికి దారి.
టైం చూచుకున్నాడు బాలసిద్ధ. నాల్గూ నలభై ఐదు.
అప్పుదు. . చిన్నప్పుడు. . ఇదే టైం కు వచ్చేవాడు తను. . ఈ గుట్టపైకి. . పైకి. . అక్కడి మంటపం కుడి దిక్కు. . మెల్లగా రాతి సొరికెలోకి దూరి. , 
మెట్లెక్కుతున్నాడు. . ఒక్కొక్కటి. పైకి ఎన్నో మెట్లు. . ఓ నలభై ఉంటాయేమో.
పైకి పోతున్నకొద్దీ. . కిందివన్నీ చిన్నగా. . అస్పష్టంగా. . అనిపిస్తాయా. ?
హమ్మయ్య. . వచ్చేసింది. . పైన గుడిమంటపం.
అవే రాతి స్థంభాలు. . అదే పై రాతి కప్పు. తెల్లగా సున్నం వేసిన పిట్టగోడలు. పైన వ్రేలాడుతూ కంచు ఘంట.
ఒకసారి. . రామనర్సయ్య సార్. . ఆయన సైకిల్ పై తనను. . డబల్ సవారి. . ముందు పైప్ పై కూర్చుండబెట్టుకుని తొక్కుతూ. . బుక్కొల్ల తోటదిక్కు తీసుకుపోతూ, 
“ఒరే బాలసిద్ధూ. . ఎదురుగా చూస్తున్నావుగదా. . ఏమి కనబడ్తోందిరా నీకు” అనడిగాడు యధాలాపంగా.
పరిశీలనగా చూచి చెప్పడం ప్రారంభించాడు తను. . “దూరంగా ఆజంజాహి మిల్లు. . ఆపైన చిమ్నీ గొట్టం. . ఇరు ప్రక్కలా గుంపులుగుంపులుగా చెట్లు. . ఆ వైపు కరంటు స్థంభాలు. దూరంగా మేస్తున్న బర్రెలు. “అని.
“ఇంకా. . ”
“ఇంకేముంది సార్. ఏమీ లేదంతే. “అన్నాడు తను తడుముకోకుందా.
“బాగా చూచి చెప్పు”
“ఇంకేమీ లేద్సార్”
“నే చెప్పనా. ”
“. . . “మౌనం.
“పైన. . ఎదురుగా. . విశాలంగా పరుచుకుని. . అనంతాకాశం”
అప్పుడు చూసాడు తను. . విశాలాకాశాన్ని.
నిజమే. . మనుషులనీ. . ఈ సకల చరాచర జగత్తునీ. . కమ్ముకుని. . ఆవరించి. . ఆవహించి నిశ్శబ్దంగా వ్యాపించి ఉన్న వినీలాకాశం.
వెనక్కి తిరిగి. . సార్ కళ్ళలోకి చూసాను.
సార్ కళ్ళుకూడా ఆకాశంవలెనే. . లోతుగా. . నిండుగా. . ఆర్ద్రంగా. . దయతో. . కరుణనిండి.
ఎందుకో కన్నీళ్ళొచ్చాయప్పుడు. అర్థం కాలేదు ఎందుకో.
పైకి చేరి ప్రొఫెసర్ బాలసిద్ధు చుట్టూ చూసాడు. ఎవరూ లేరు గుట్టపై.
తనకు చిన్నప్పుడు పరిచయమున్న. . కుడిదిక్కు రాతి గుండువైపు నడిచి. , 
సొరికె. . అదే సొరికె. . నల్లగా చీకటి.
మెల్లగా లోపలికి తొంగిచూచి. . మెల్లగా దిగి. . అడుగులు వేసుకుంటూ. . ఒకటి. . రెందు. . పదడుగులు. . భళ్ళున వెలుతురు చిమ్ముకొచ్చి ఒక ఓపినింగ్.
అక్కడే. . తను కూర్చుని. . ప్రతి వేసవి కాలం సంవత్సరం పరీక్షలప్పుడు చదువుకునేది పగళ్ళు.
జ్ఞాపకాలు. . ముసిరే జ్ఞాపకాలు. . మనస్సునిండా కురిసే జ్ఞాపకాలు. . పులకింతగా.
కూర్చున్నాడు రాతినేలపై. . ఒక గుండుకు ఒరిగి. . తృప్తిగా ఊపిరి పీల్చుకుని. . కళ్ళు మూసుకుని. , 
కాలం. . లోలకమై. . అటూ. . ఇటూ. . ఊగి. . తూగి. . కంపిస్తూ. . నిశ్శబ్దిస్తూ. , 
పది నిముషాల తర్వాత బాలసిద్ధు కళ్ళు తెరిచాడు.
ఎదురుగా. . కింద చిన్నగా వ్యాపించిన నగరం. పైన అతి విశాలంగా ఆకాశం.
బాలసిద్ధుకు ఆ క్షణం ఒక్క ఆకాశంతప్ప ఇంకేమీ కనబడ్డంలేదు. . ఒక్క ఆకాశమే సృష్టంతా వ్యాపించి. . ప్రశాంతంగా.
 
***
 
 
 
 
 
 
 
 
 
రచన: గిరిజ పీసపాటి
 
కృష్ణమూర్తి గారు చెప్పిన మాటలు విని ఆలోచనలో పడింది నాగ. కాసేపటికి గిల్ మేన్ కంపెనీ రిప్రజెంటేటివ్ రావడంతో ఆలోచనలు కట్టిపెట్టి ఆయనతో ఆరోజు ఆయన కవర్ చెయ్యబోయే ఏరియాలు, డాక్టర్స్ లిస్ట్ వివరాలు మాట్లాడసాగింది. ఇంతలో కృష్ణమూర్తిగారు కూడా బేంక్ నుండి వచ్చి వీరితో జాయిన్ అయారు.
కాసేపు మాట్లాడాక సురేష్ గారు డాక్టర్స్ విజిట్ కోసం వెళ్ళిపోయారు. ఆయన వెళ్ళగానే కృష్ణమూర్తిగారు జేబులోంచి కొంత డబ్బు తీసి నాగ చేతిలో పెడుతూ “నీకు రావలసి‌న జీతం చెల్లీ!” అన్నారు.
“ఇంకా ఒకటో తారీఖు రాలేదు కదా అన్నయ్యా!” అంది నాగ ఆశ్చర్యంగా.
“మిగతా పార్ట్నర్స్ కి నేను చెప్తాలే. ఉంచు” అన్నాడాయన.
“వద్దు అన్నయ్యా! నేను ఒకటో తారీఖున తీసుకుంటాను” అంది నాగ నిక్కచ్చిగా.
“నా దగ్గర తీసుకోవడానికి కూడా ఆత్మాభిమానం అడ్డొస్తోందా నీకు? నా పిల్లలు కూడా నీ పిల్లల వయసు వారే. సరుకులతో పాటు వసంతకి ఇన్సులిన్ కూడా తీసుకో. ఆత్మాభిమానానికి పోయి పిల్లలను పస్తుంచుతూ వాళ్ళ ఆరోగ్యాన్ని పాడు చెయ్యకు”
“అయినా నేనేం ఊరికే ఇవ్వట్లేదు కదా! ఎలాగూ నీకు ఇవ్వాల్సిన జీతమేగా. కాకపోతే కాస్త ముందుగా ఇస్తున్నానంతే. ఇంకేం మాట్లాడకు” మందలింపు ధోరణిలో అన్న అన్నగారి మాటలతో మారు మాట్లాడకుండా డబ్బును హేండ్ బేగ్ లో ఉంచింది.
“నీ పని అయిపోయిందా చెల్లీ!?” అనడిగిన కృష్ణమూర్తిగారితో “లేదన్నయ్యా! ఇంకా డే బుక్ కూడా రాయలేదు” అంది నాగ.
“ఆ పనేదో నేను చూస్తాలే కానీ నువ్వు వెంటనే వెళ్ళి ముందు కాస్త వండి, పిల్లలకు కూడా పెట్టి రా! సోషొచ్చి పడిపోయారంటే చాలా ఇబ్బంది. అసలే ఎదిగే పిల్లలకు సరైన ఆహారం లేకపోతే భవిష్యత్తులో కూడా వాళ్ళకు చాలా ఆరోగ్య సమస్యలు వస్తాయి” అంటూ తొందర పెట్టడంతో ఇంటికి బయలుదేరి వెళ్ళతూ దారిలోనే అవసరమైన కొన్ని సరుకులు కట్టించుకుని మరీ వెళ్ళింది.
“తలుపు కొట్టిన శబ్దానికి తలుపు తీసిన వసంత “అప్పుడే వచ్చవేంటమ్మా?” అని అడగడంతో “కృష్ణ మామ ఈ పూట షాప్ లో ఉంటారట పాపా! నన్ను కాసేపు రిలాక్స్ అవమని పంపించారు. ఈ నెల జీతం అందింది వసంతా! నాకు తోచిన సరుకులు కొన్ని తెచ్చాను. మిగిలినవి ఏం కావాలో చూసి చెల్లి చేత తెప్పించు” అంటూ తన చేతిలోని సంచీని వసంతకి అందించింది.
తల్లి షాప్ కి వెళ్ళగానే నేల మీదే దిండ్లు వేసుకుని ఒంట్లో శక్తి లేనట్లు పడుకున్న గిరిజ, నాని కూడా తల్లి సరుకులు తేవడం చూసి ‘భోజనం చేస్తామన్న సంతోషంతో హుషారుగా లేచి కూర్చున్నారు. గిరిజ పనిలో అక్కకు సాయం చెయ్యసాగింది.
అరగంటలో వంట పూర్తి చేసి వడ్డించింది వసంత. చాలా రోజుల తరువాత అందరూ తృప్తిగా భోజనం చేసి, హాయిగా, నిశ్చింతగా నిద్రపోయారు.
కృష్ణమూర్తిగారు చెప్పిన రోజున పిల్లలతో కలిసి రైల్వేస్టేషన్ కు చేరుకుంది నాగ. మామగారు వస్తున్న ట్రైన్ నాల్గవ నంబర్ ప్లాట్ మీద ఆగుతుందని తెలుసుకుని పిల్లలతో కలిసి ఆ ప్లాట్‌ఫారమ్ దగ్గర ట్రైన్ రాక కోసం ఎదురుచూడసాగింది.
కాసేపటికే ట్రైన్ రావడం, అందులో నుండి మామగారితో పాటు భమిడిపాటి మూర్తి కూడా దిగడం చూసి దగ్గరగా వెళ్ళబోయారు. ఇంతలో  అభిమానులు, శిష్యులు దాదాపు ఇరవై మంది ఆయన చుట్టూ మూగి పోవడంతోనూ, పైగా అందరూ మగవారే కావడంతో ఆ గుంపులోకి వెళ్ళలేక వాళ్ళకి కాస్త దూరంలో నిలుచుండిపోయారు.
ట్రైన్ దిగుతూనే వీళ్ళను చూసి కూడా చూడనట్లు, అసలు వాళ్ళ ఉనికినే గుర్తించనట్లు ముఖం తిప్పేసుకున్న మామగారి చర్యకు మనసు చివుక్కుమన్నా వచ్చిన పని గుర్తొచ్చి, ఆయనను కలిసి మాట్లాడే అవకాశం కోసం వేచి చూడసాగింది.
ఇంతలో వచ్చినవారు అనుసరించగా ఫుట్ ఓవర్ బ్రిడ్జ్ వైపు దారి తీసారాయన. అందరి కన్నా ఆఖరున వారికి ఐదడుగుల దూరంలో వారిని అనుసారించసాగారు నాగ, పిల్లలు.
వచ్చిన వారిలో చాలా మంది నాగకు పరిచయస్తులే. కొందరు భర్తతో కలిసి పని చేస్తున్నవారు కూడా ఉన్నారు. ఇది వరకు మామగారు వచ్చిన ప్పుడల్లా ఆయన కోసం తమ ఇంటికి వచ్చి అతిధి మర్యాదలు పొందిన వారే. వారంతా ఈ రోజు తనని ఒక అపరాధిలా చూడడం భరించలేకపోతోంది.
ఇంతలో మామగారి పక్కనే నడుస్తున్న రంగారావు మాష్టారు వీరి వద్దకు వచ్చి “ఏమ్మా! పెద్దాయనతో మాట్లాడతారా?” అని అడగడంతో అవునన్నట్లు తల ఊపింది.
వెంటనే ఆయన వెళ్ళి మిగతావారికి ఏం చెప్పాడో గాని, అందరూ కాస్త వెనుకకు వచ్చి నిలబడ్డారు. రంగారావు మాష్టారు వీళ్ళను రమ్మన్నట్లుగా సంజ్ఞ చేయగానే గబగబా వెళ్ళి పిల్లలతో సహా మామగారికి నమస్కరించింది.
“ఏమిటిలా వచ్చారు?” అన్నాడాయన కోపం, వ్యంగ్యం మిళితమైన స్వరంతో.
“మిమ్మల్ని ఇంటికి రమ్మని పిలవడానికి వచ్చాము మామయ్య గారూ!” అంది నాగ వినయంగా.
“నా కొడుకు లేని ఇంటికి నేనెలా వస్తాననుకున్నావు?” ఎదురు ప్రశ్న వేసారాయన.
“ఆయన లేకపోయినా మీ వంశాంకురాలు ఉన్నారు కదా! వాళ్ళ కోసమైనా వస్తారేమోనని” అంది.
“రాను. అయినా నా కొడుకుకి గౌరవం ఇవ్వని మీరు నాకు మాత్రం ఇస్తారా!? తల్లీ పిల్లలు ఏకమై వాడిని కొడతారా?” రౌద్రంగా అరిచినట్లు అన్నాడాయాన.
“మేమాయన్ని కొట్టడం ఏమిటి మామయ్యగారూ! ఆయన మీకలా చెప్పారేమో కానీ అది నిజం కాదు. అసలేం జరిగిందో వివరంగా చెప్తాను. ఇక్కడ ఆ విషయాలన్నీ మాట్లాడడం బాగోదు. దయచేసి నా మాట మన్నించి ఒక్కసారి ఇంటికి వచ్చి నేను చెప్పేది కూడా వినండి మామయ్యగారు” అర్ధించింది నాగ.
“నా కొడుకు నాకు అబద్ధం ఎందుకు చెప్తాడు. అయినా నువ్వేమైనా సత్యసంధురాలివా? వాడికి ఇవ్వకుండా నీ పిల్లలు కాఫీ తాగుతున్నారట? కన్న తండ్రిని ‘మీరు’ అని గౌరవంగా సంబోధించకుండా ‘నువ్వు’ అని సంబోధిస్తు న్నారట? వాడికి సమయానికి తిండి కూడా పెట్టట్లేదట? వాణ్ణి చంపెయ్యాలను కుంటున్నారట కదా! వాడు మనసు విరిగిపోయి ఎక్కడెక్కడో తిరిగి చివరికి శ్రీకాకుళం చేరుకుని, రైలు పట్టాలపైన పడి చనిపోదామనుకున్నాడట. మా అదృష్టం బాగుండి, వాడి మనసు మారి రాముడువలస వచ్చాడు”
“ఆ రోజు నా కొడుకు రూపం చూడగానే నాకొచ్చిన కోపానికి మీరు ఎదురుగా ఉండుంటే తెలిసేది ఏం చేసేవాడినో. జుట్టు, గడ్డం, మీసం పెరిగిపోయి, దుమ్ము కొట్టుకుపోయిన శరీరం, నలిగి, మాసిపోయి, అక్కడక్కడ చిరిగిన బట్టలు, మనిషి చిక్కిపోయి, బాగా నీరసపడిపోయాడు.”
“అయినా నా కొడుకును నేను పోషించుకోగలను. వాడు వెళిపోయాక ఏ ధైర్యంతో ఇంతకాలం బతికారో ఇప్పుడూ అలాగే బతకండి” అంటూ ఇంకా చాలా మాటలు అంటూనే, కొన్ని అసభ్య పదాలను కూడా వాడి తల్లీ పిల్లలను నానా మాటలు అన్నారాయన.
భర్త తండ్రికి చెప్పిన అబద్ధాలకు, అవి నమ్మి ఆయన వేసిన నిందలకు, అంతమంది ముందు ఆయన తిట్టిన తిట్లకు, అందుకు ఆయన ఉపయోగించిన అసభ్య పదాలకు అప్పటికప్పుడు భూమి రెండుగా చీలిపోయి తనను, పిల్లలను లోపలికి లాక్కుంటే బాగుండునన్న భావన కలిగింది నాగకి.
 
 
***** సశేషం *****
 
