రచన:  ఎన్. రహ్మతుల్లా
 
“ఇంటిపేరు క్షీరసాగరం వారు, ఇంట్లో మజ్జిగ చుక్కకు గతి లేదు” అన్నట్లు సెయింట్ల కాన్వెంట్లలో చదువు మహా డాబుసరి వ్యవహారంగా తయారయింది. ఇంటికూడు తిని, ఎవరి వెంటో పడినట్లుగా కాన్వెంట్ల యాజమాన్యం ప్రవర్తిస్తున్నది. అసలు ఈ ప్రపంచంలో ఏ మూల ఏ ప్రక్రియ సక్సెస్ అవుతుందో దాన్ని మనవాళ్లు ఇట్టే స్వతంత్ర్యం చేసుకుంటారు. ఆనవాలు పట్టడానికి కూడా వీలు లేకుండా దానికి నకిలీ తయారు చేస్తారు. నాణ్యతలో తప్ప మరి దేనిలోనూ తేడా మనకు కనపడదు.
 
ఏదో నాలుగు తెలుగక్షరాలు నేర్చుకొని కుదురుగా చదువుకొంటున్న మా అమ్మాయిని ఇంగ్లీసు మీడియం చదివించాల్సిందేనని మా ఆవిడ పట్టుపట్టింది. ఎందుకంటే మా పక్కింటివాళ్లమ్మాయి పొద్దున్నే బూట్లు, టై, బ్యాడ్జీ మరేవేవో వేసికొని టిప్‌టాప్‌గా కాన్వెంటుకు వెళ్లేది. ఇంటికొచ్చి “బటర్‌ఫ్లై.. బటర్ ఫ్లెయి” అని అరుస్తూ ఉండేది. పక్కింటివాళ్ల పిల్ల అరుపులు విన్న మా ఆవిడ ఒక్క ఉదుటున నా దగ్గరకు పరిగెత్తుకొచ్చి “మన పిల్లను కూడా కాన్వెంటులో చేరుస్తారా లేదా? అని నిగ్గదీసేది. ఈ ఇంటిపోరు పడలేక చివరికి కాన్వెంట్ల వేటలో పడ్డాను. దారిలో ఓ మిత్రుడు తోడయ్యి అచ్చంగా కాన్వెంట్లే ఉండే ఒక బజారుకు తీసికెళ్ళాడు.
 
అన్ని కాన్వెంట్లూ తిరిగి చూసాం. కొద్దో గొప్పో తేడాతో అందరూ మూడువేలదాకా ముట్టజెప్పుకోమని అడిగారు. మూడు రూపాయల ఖర్చు కూడా లేకుండా మా వూరి వీధి బడిలో చేరి చదివానే. ఇక్కడేంటి మూడు వేలు ఫీజంటున్నారు? ” అని వెంటొచ్చిన మిత్రుణ్ణి అడిగాను.
 
“ఊదు వేయందే పీరు లేవదోయ్ బాషా! అయ్యెలిమెంటరీ స్కూళ్ళూ, ఇయ్యేమో సెయింట్ స్కూళ్ళు. ఆటికి ఈటికి తేడాలేదా?” అన్నాడు సెయింట్ అనే మాటకు అంత విలువ ఉందట. “సెయింటంటే ఏందని అడిగాను. “సన్యాసి, రుషి లేదా ముని” అని తడుముకోకుండా జవాబిచ్చాడా బైరాగి. సన్యాసుల స్కూళ్ళకు సంపాదనాశ మెండా?”అని అనబోయి కూడా ఆపుకున్నాను.
 
ఇంకాస్త ముందుకొస్తే అతి విచిత్రమైన బోర్డు కనబడింది. అది “ఆల్ సెయింట్స్ హైస్కూల్” నాకు  నానార్ధాలు గోచరించాయి.. ఇదేం పేరురా మిత్రమా ఇలా  ఉంది? అన్నాను. అవునోయ్ రోజుకొక కాన్వెంట్ పుట్టుకొస్తున్న ఈ రోజుల్లో కొత్త కొత్త సెయింట్ల పేర్లు వాటికి తగిలిస్తున్నారు. ఉదాహారణకు సెయింట్ వాణి, సెయింట్ రాణి, సెయింట్ జాక్‌పట్, సెయింట్ ఆయిషా, సెయింట్ ఖాదర్ వలీ, సెయింట్ ఫకీర్‌సాహెబ్, సెయింట్ లిల్లిపుట్.. ఇలా అడ్డమైన పేర్లన్నీ పెట్టేస్తున్నారు కదా? వీళ్లందర్నీ భూత, వర్తమాన భవిష్యత్కాలంలో చావుదెబ్బ తీయడానికి ఈ మహానుభావుడు “ఆల్ సెయింట్స్” అని పెట్టుకున్నాడు. తప్పేమిటి?” అని ఎదురు ప్రశ్న వేసాడు.
 
సరే ఆ రోజుకు పని కాలేదు ఇంటికి తిరిగొచ్చాను. పక్కింటి పాపాయిని పిలిచి, “పాపా! నీవు చదివే స్కూలు పేరేంటమ్మా?” అని అడిగాను. “సెయింట్ వోణి” అనుకుంటూ ఆ పిల్ల పరుగు తీసింది. “స్కూలు పేరడిగితే సెంటూ, వోణీ అంటుందేమిటి ఆ పిల్ల?” అని మా ఆవిడ ప్రశ్నించింది. అదేలే “సెంట్ వాణి” అన్నాను. “మధ్యలో ఆ సెంట్ ఏమిటండి. ఎంచక్కా వాణి కాన్వెంటో, వాణి స్కూల్ అనో పెట్టుకోక” అంది. “ఆ సెంటు లేకపోతే స్కూలు వాణికి విలువలేదే పిచ్చిమొగమా!” అన్నాను. నా ఫ్రెండుతో గడించిన జ్ణానాన్ని ఉపయోగించుకొని ఆ సెంట్ అంత ఖరీదైనదా? మళ్ళీ ప్రశ్న. చివరికెలాగో ఒక గంట సుధీర్ఘోపన్యాసం చేసి ఆమె చేత “అలాగా” అనిపించాను.
 
మరునాడు అమ్మాయిని తీసికెళ్ళి కేవలం రెండొందలు మాత్రమే అడ్మిషన్ ఫీజు తీసుకొన్న సెయింట్ చెన్నారెడ్డి ఇంగ్లీషు మీడియం స్కూలులో చేర్పించాను. పక్కింటి పాపాయితో ధీటుగా మా పిల్లను తయారుచేసి బండెడు పుస్తకాలను వీపుమీదకెత్తి పంపించాము. అలా సంవత్సరం గడిచింది. అమ్మాయి ఇంగ్లీషులో మాట్లాడేదింకెప్పుడు? అని నాకు ఆదుర్దాగా ఉండేది. “అమ్మా మీ స్కూల్లో టీచర్లు ఇంగ్లీషులో మాట్లాడతారా? ఆపుకోలేక అడిగాను “లేదు నాన్నా, ఎంచక్కా తెలుగులోనే మాట్లాడుకుంటారు. పాఠం మాత్రం ఇంగ్లీషులో చెబుతారు” అంది. ఇంతకు ముందు తెలుగులో పాఠాలు చదివి అర్ధం చేసుకునేది. ఇప్పుడు ఇంగ్లీషు, తెలుగు ఏదీ పూర్తిగా రావటంలేదు అనుకొన్నా. మా పక్కింటి పాపయ్య భార్యతో అంటున్నాడు. “సెంట్ వాణిలో అంతా తెలుగోళ్ళే. లాభం లేదు. సెంట్ పంగనామం స్కూలులో చేర్పిస్తేగాని పిల్ల బాగుపడదు. అక్కడ అంతా అరవోళ్లు..

 
రచన :  హబీబుల్లా అహ్మద్
ఇండియాలో ఉన్నపుడే స్కూల్లోనూ కాలేజీలో బాగా పాటలు పాడేవాడిని. బాల సుబ్రహ్మణ్యం పాటల పుస్తకాలు కొని ప్రాక్టీస్ చేస్తుండేవాడిని.  కాలేజీలో మగ పిల్లలకంటూ వెయింటింగ్ రూములు ఆడపిల్లలకున్నట్టు లేకపోవడంతో ఖాళీగా ఉన్న క్లాసురూములు దొరకడం ఆలస్యం నాలాంటి ఔత్సాహికులు కబ్జా చేసి పాటలు పాడేస్తుండేవాళ్ళం!
హైద్రాబాదులో ఉజ్జోగం వచ్చిన కొత్తల్లో త్యాగరాయ గాన సభ దగ్గరా, రవీంద్ర భారతి  దగ్గరా తచ్చాడుతూ ఉండేవాడిని. అక్కడైతే ఎప్పుడూ పాటల ప్రోగ్రాములు జరుగుతాయి. పాడు వాళ్ళూ పరిచయమౌతారు. నేనూ ఎవరి పరిచయంతోనో ఏదో ఒక ట్రూపులో చేరితే సరి! బ్రహ్మాండంగా దున్నేసెయ్యొచ్చని అనుకున్నా  కొన్నాళ్ళు ప్రేక్షకుడిగా, శ్రోతగా ఉండాలని నిశ్చయించుకున్నా! అందుకు తగ్గట్టే త్యాగరాయ గాన సభ దగ్గర మాత్రం ప్రతి ఆదివారమూ బ్లాక్ బోర్డు మీద రాసి ఉండేవి ప్రోగ్రాములు. సినిమా పాటలు పాడించే సంస్థల పేర్లు భలే తమాషాగా ఉండేవి.  “నేను పాడతా” “నేను పాడొద్దా ఏంటి?” “వాయిస్ బాంక్” ” సుస్వర నిధి” ఇలాంటి పేర్లతో అందరూ మహా మహా గాయకులే ఉంటారని భ్రమ పడేలా ఉండేవి. ఒకసారి సాయంత్రం ఆఫీసు నుంచి ఇంటికొచ్చాక, అలా త్యాగరాయ గాన సభ వైపు వెళ్లాను. ఇంకా ప్రోగ్రాము మొదలు కాకపోవడంతో ఔత్సాహిక గాయకులంతా గ్రీన్ రూములో చేరి ప్రాక్టీస్ చేస్తుండగా ఉత్సాహంగా అక్కడికి వెళ్ళాను. ఎవరో ఒకాయన తప్పుగా పాడుతుంటే చూళ్ళేక “అలాక్కాదండీ, అక్కడ ఇలా పాడాలి” అని పాడి చూపించా.
ఆ సంస్థ కు లీడర్ లాంటాయన ఆశ్చర్య పడి “మీరూ పాడకూడదూ” అన్నాడు. అందుకే వచ్చానని చెప్తే బాగోదని “అబ్బే, నాకంత టైమెక్కడిదీ” అని తప్పించుకోబోయినట్టు నటించాను. “మాకు మాత్రం టైముందా? (ఇది నిజం కావొచ్చు), ఏదో కళా సేవ (ఇది అబద్ధం), రేపోసారి కనపడండి” అన్నాడాయన.
తర్వాత నాకూ వాళ్లతో పరిచయాలు పెరిగాయి. తర్వాత ప్రోగ్రాములో పాడాలని నిర్ణయించుకున్నాను! సినిమాల్లోను, టివీల్లోనూ పాడాలని ఉత్సాహపడేవాళ్ళు బోల్డు మంది ఉంటారు. అందరికీ అవకాశాలు రావు. అలా రాని వాళ్ళు ఇలా సంస్థలు పెట్టేసి పాడాలనే ఉత్సాహాన్ని తీర్చుకుంటారని అర్థమైంది. నిజానికి వాళ్ళలో అద్భుతంగా పాడేవాళ్ళ నుంచి అత్తెసరు గా కూడా పాడలేని వాళ్లున్నారు. సరే, ఏం చేస్తాం? ప్రేక్షకుల ఖర్మ!
ఆ రోజు నేను పాడబోయే మొదటి ప్రోగ్రాము! అన్నీ ఘంటసాల, సుశీల,లీల…వీళ్లంతా పాడిన పాత పాటల ప్రోగ్రాము! నాకేమో హిమగిరి సొగసులు…మురిపించెను మనసులు..పాట ఇచ్చారు. ఎవరో ఒక గాయనీ మణి నాతో జత! ఎలాగో ఇద్దరం ప్రాక్టీస్ చేశాము. మరి కాసేపట్లో ప్రోగ్రాము మొదలవుతుందనగా కూడా గ్రీన్ రూములో చేరి మధ్యలో ఆలాపనలు సరి చూసుకుంటున్నాం! అప్పట్లో హైద్రాబాదులో అందునా త్యాగరాయ గాన సభ అనగానే ABCDలు సిద్ధంగా ఉండేవారు సభకు అధ్యక్షత వహించడానికి! వాళ్ళ ఊకదంపుడు ఉపన్యాసాలు అయ్యేసరికి మనకు ఆలాపన మీద పట్టు వచ్చేస్తుందిలే అని ధైర్యం గా ఉంది.!
మొదట రెండు పాటలు అయ్యాక “ఇప్పుడు మీ అందరికీ ఇష్టమైన పాట…హిమగిరి సొగసులు..”అని వ్యాఖ్యాత అనౌన్స్ చేసి అంతటితో ఊరుకోక…ఆ పాట ఎప్పుడు ఎలా తీశారో, హిస్టరీ అంతా చెప్పి, కాసేపు భీముడి అందాన్నీ, ద్రౌపది లావుగా ఉండటాన్నీ ప్రస్తావించి ఆ ఉపన్యాసంలో పడి మమ్మల్ని మర్చి పోయాడు. చేతిలో పాట సాహిత్యం ఉన్న కాయితాలు పట్టుకుని చెమట్లు తుడుచుకుంటున్నాం, నేనూ, అమెచ్యూర్ సహ గాయనీ!
ఎవరో ఒకాయన వచ్చి ఆ వ్యాఖ్యాతని నోరు మూసేసి తెర వెనక్కి లాక్కుపోవడంతో మేమిద్దరం స్టేజీమీదకు తోయ బడ్డాము!
స్టేజీ నిండా లైట్లు! ఎదురుగా హాలు నిండా ప్రేక్షకులు! ఆ చుట్టు పక్కల ఉండే రిటైర్ అయిన వాళ్ళంతా సాయంత్రాలు కాస్త టైం పాస్ అవుతుందని ఇక్కడికే వస్తారు కాబోలు, హాలంతా నిండుగా ఉంది.మొదటి పది వరసల్లో వాళ్ళు గాయనీ గాయకుల బంధువులూ, మిత్రులూనని ఊహించలేకపోయాను!
అంతమంది ప్రేక్షకుల ముందు నన్ను ఊహించుకోగానే, కాళ్ళు వదులుగా అయిపోయాయి.చెవుల్లో హోరు! వేళ్ళు టక టకా టైప్ చేస్తున్నట్టు కొట్టుకోవడం మొదలైంది. కడుపులో ఏదో కలవరం! గుండె చప్పుడు స్టీరియో ఫోనిక్ (అప్పట్లో డాల్బీ లేదు మరి) సౌండ్ తో వినపడుతోంది. కళ్ళ ముందు చీకట్లు, చారలు, గీతలు, చుక్కలు ప్రత్యక్షం అయ్యాయి.
ఈ లోపు కీ బోర్డు ఆర్టిస్టు శృతి ఇవ్వడంతో సహ గాయని పాట కు ముందు వచ్చే ఆలాపన అందుకుంది. ఆవిడ స్టేజీకి పాతే! మనవే కొత్త!
“హిమ గిరి సొగసులూ..మురిపించెను మనసులు
చిగురించెనేవేవో ఊహలూ” అని ఆపింది.
అప్పుడు నాకేదో డైలాగ్ ఉండాలి! ఏంటది?ఏంటది? గుర్తు రావడం లేదు. చేతిలో పేపర్ చూడాలని తట్టలేదు. గుర్తొచ్చింది. తడుముకోకుండా “ఏం , పాడావేం? ఆపు”అన్నాను ఎలాగో!
సభ యావత్తూ గొల్లుమంది. సహ గాయని తెల్లబోయింది. కానీ దాన్ని కవర్ చేస్తూ వెంటనే పాట అందుకుంది. ఆ తర్వాత పాట ఎలా పూర్తయిందో నాకు తెలీదు. ఇవతలికొచ్చి పడ్డాక లీడర్ గారు నా చేయి పుచ్చుకుని లాక్కుపోయి “ఏంటండీ మీరు? అలా చేశారేంటీ” అన్నాడు కోపంగా, అయోమయంగా చూస్తూ!
అప్పటిక్కూడా…ఏం చేశానో వాళ్ళు చెప్తే గానీ తెల్సింది కాదు.
భీముడిగా ఉన్న రామారావు “ఏం, ఆపావేం? పాడు ” అంటాట్ట ! నేనేవన్నానో ఒకసారి పైకెళ్ళి చదువుకోండి!
హాలంతా ఎందుకు గొల్లుమందో అప్పటిక్కాని అర్థం కాలేదు.
మరో సారి, నాకు “మనసు గతి ఇంతే..” పాట ఇచ్చారు. ఆ పాట సాహిత్యం ఒక కాగితం మీద రాసిచ్చారు.
పాట స్టేజీమీద భయపడకుండానే పాడగలను. కాస్త అనుభవం వచ్చిందిగా! పాడాను.
“సాకీ తాగితే మరువ గలను, తాగనివ్వదు” అని మొదట్లో నాగేస్రావు చెప్పే డైలాగు బాగానే చెప్పాను. అయినా మళ్ళీ హాలంతా గొల్లు మంది. మళ్ళీ పాట ముగించాక చీవాట్లు పడ్డాయి.
“సాకీ తాగడం ఏంటండీ మీ బొంద” అన్నాడు లీడరు.
“కావాలంటే చూడండి, నా కిచ్చిన కాయితంలో అలాగే ఉంది” అనిచూపించా! ఆయన మళ్ళీ తల పట్టుకున్నాడు.
అది “సాకీ తాగడం కాదయ్యా మగడా! పాటకు ముందు ఏదైనా వచనం ఉంటే దాన్ని “సాకీ” అంటారు. నీకిచ్చిన కాయితంలో “సాకి: తాగితే మరువ గలను….” అని డైలాగంతా రాసిచ్చారు. నువ్వు మొత్తం కలిపి “సాకీ తాగితే” చేశావు ” అని మండి పడ్డాడు.
ఒక గాయని “పచ్చని మన కాపురం, పాల వెలుగై, మరిదీపాల వెలుగై” అని సుశీల పాట పాడుతుంటే “మరిది పాత్ర ఎవరు వేశారండీ ఆ సినిమాలో?” అనడిగి చీవాట్లు తిన్నా ఒక సారి!
అలాగే  మరో సారి బృందావనమది అందరిదీ ఎవరో పాడుతుంటే “సున సూయలంటే ఏవిటండీ” అని ఒక కవి గారిని అడిగి అడ్డంగా దొరికి పోయా!
మరో సారి “మేడంటే మేడా కాదూ గూడంటే గూడూ కాదూ, పదిలంగా అల్లూకున్న పొదరిల్లూ మాది” అని ఎవరో ప్రాక్టీస్ చేస్తుంటే విని పక్కన కూచున్న పెద్దావిడని “ఏవండీ, లంగా అల్లుకోడం ఏమిటండీ? అందులోనూ పది లంగాలు” అన్నా సాలోచనగా! ఆవిడ నా వైపు భయం భయం గా చూస్తూ లేచెళ్ళి పోయింది ఎందుకో అర్థం కాలా!
హే కృష్ణా ముకుందా మురారీ…పాటలో “కృష్ణాము” “కుందాము” అంటే తెలీలా! “పాడు కుందాము” “ఆడుకుందాము” లాగే “కృష్ణాముకుందాము” అనుకున్నా! అలా అనుకున్నా…మరి “కృష్ణాము” అంటేనో? ఇదే అడిగా ఒక గాయక మనవడికి తోడుగా వచ్చిన ఒక ఔత్సాహిక బామ్మని. ఆవిడ నాకు తీసుకున్న క్లాసు ఈనటికీ మర్చిపోలేను.
ఆ తర్వాత ఒక శుభ సందర్భాన నాకు శానోస్ లో (దీన్ని కూడా మొదట్లో శాన్ జోస్ అని పిల్చా కొన్నాళ్ళు) ఉజ్జోగం రావడంతో తెలుగు పాటల ప్రోగ్రాముకు తెర పడింది. ఇక్కడా పాడుతూనే ఉంటా…హిందీలో! అందుకే పెద్దగా సమస్య రాలేదు.

రచన – వేణు

 
బాపు కార్టూన్లలో  నాలుగో,  పదో, ఇరవయ్యో  చూపించేసి ‘ఇవి బెస్ట్’ అనెయ్యటమా?  ‘హెంత ధైర్యం?’ అని ఎవరికైనా కోపాలొచ్చేస్తే  అది వారి  తప్పేమీ కాదు.
కానీ  ‘నాకు నచ్చిన తెలుగు  కార్టూన్లేమిటబ్బా!’  అని ఆలోచించి చూస్తే ఎక్కువ  గుర్తొచ్చినవి బాపువే!   మిగిలిన కార్టూనిస్టులవి కూడా కలిపేసి కలగూరగంపగా  ఇచ్చే కంటే…  కొంటె నవ్వులు చిలికించే  బాపు  కార్టూన్లలో  కొన్నింటిని  ఎంచుకుని  ఓసారి తల్చుకుంటే బాగుంటుందనిపించింది.
 
బాపు గీసిన వందల వేల కార్టూన్లలో  ‘అత్యుత్తమం’ అంటూ కొన్నిటిని  ఎంచటం ఎవరికైనా  కష్టమే.  విశాలాంధ్ర వారు ప్రచురించిన బాపు కార్టూన్ల పుస్తకాల్లోని పేజీలను  తిప్పుతూ  ట్రాఫిక్ సిగ్నల్స్ లా  నిలబెట్టేసే  కార్టూన్లను నోట్ చేస్తుంటే  పొడుగాటి జాబితా తయారవుతూ వచ్చింది.  నిర్దాక్షిణ్యంగా  షార్ట్ లిస్టు చేయటానికి  కొంత ప్రయాస పడాల్సివచ్చింది.
 
గుర్తొస్తే చాలు…  దరహాసాల,  పరిహాసాల పరిమళాలు వెదజల్లే కార్టూన్లు  కొన్నే ఉంటాయి.  వీటికి కాలదోషం  అంటదు.  ఏళ్ళు గడిచినా గిలిగింతలు పెట్టే లక్షణాన్ని ప్రమాణంగా పెట్టుకుని  ఆ రకంగా  నాకు అమితంగా నచ్చిన వాటిలో తగ్గించి తగ్గించి  ఎంచుకుంటే  చివరకవి తొమ్మిదిగా  తేలాయి.  ‘టాప్ టెన్’అవటం  కోసం  మరొక్కటి  చేరుద్దామంటే…  మిగిలిన కార్టూన్లు ‘మాకేం తక్కువ?’ అంటూ తగూకొచ్చేస్తాయి. అందుకే  ఆ ప్రయత్నం విరమించాను!
 
కార్టూన్లకు వ్యాఖ్యానం అవసరమా?  
 
అవసరమేమీ లేదు.  కానీ ఏదైనా మంచి  సినిమా చూశాక, దాంట్లో కొన్ని సన్నివేశాలను తల్చుకుని,  చెప్పుకుని మరీ  సంతోషిస్తుంటాం కదా? అలాగే  ప్రతి కార్టూన్ తర్వాతా  నే రాసిన  నాలుగు ముక్కలు  చేరుస్తున్నాను.    కార్టూన్ రామాయణంలో  ఈ  పిడకల వేట ఎందుకనుకునేవారు హాయిగా…  నేరుగా బాపూ  కార్టూన్లనే  ఎంచక్కా ఎంజాయ్ చేసెయ్యండి! వీటిలో
 
పోకిరి  పోజు       
 
 

వీధుల్లో,  ఆఫీసుల్లో  అమ్మాయిలను చూసి లొట్టలేసుకు చూసే  పోకిరి  మగాళ్ళను చిత్రించటంలో బాపుది  ప్రత్యేక ముద్ర.  అమ్మాయిని చూస్తూ పరిసరాలు మర్చిపోయి  గోతిలో అమాంతం పడిపోతున్న కుర్రాళ్ళ కార్టూను గుర్తుందా?  ( ‘పక్కకు తప్పుకో, మరోడు వస్తున్నాడం’టూ- గోతిలో అప్పటికే పడిపోయివున్నవాళ్ళలో  ఒకడు పక్కవాడితో అంటుంటాడు) .
 
ఈ కార్టూన్ లో హెడ్డు గుమాస్తా మొహంలో ఎక్స్ ప్రెషన్స్ గమనించండి.  కుర్చీ, చెత్తబుట్టా,  ఎగిరిపోతున్న కాయితాలూ సరే సరి.  కొత్త ఉద్యోగిని అమాయక చూపూ,  తాపీగా చెపుతున్న ఆఫీసరు రూపూ!
———————
 
కాపురం కళ 

 
ఈ కార్టూన్ ని ‘జోకు’గా  ఎన్నిసార్లు,  ఎంతమందికి చెప్పి నవ్వించానో లెక్కలేదు.  ‘మళ్ళీ పడ్డారూ’ అనే పదబంధం అందం చూడండి.  ఆమె చిరాకూ, ఆయన నిస్సహాయపు  విసుగూ చూసి తీరాల్సిందే!
———————
గృహస్థు అవస్థ 

 
 
 
ఆ  ఇల్లాలు పాటగత్తె అవతారమెత్తి  ఎలుగెత్తి  ఆకాశం కేసి చూస్తూ చేసే సంగీత సాధన ఒక ఎత్తయితే….  ఇటుపక్కకు తిరిగి  నెత్తిన గుడ్డ వేస్కునీ, పేపర్ ని  కసిగా నలిపేస్తూ  ఆ గృహస్థు పడే నరక యాతన మరో ఎత్తు.  ఎంతకాలం గడిచినా మరపుకు రాని కార్టూన్ ఇది!
 
———————
గానం… గాత్రం 

 
 
ఇది కూడా శ్రవణ హింస కార్టూనే. ఆ గృహిణి పాడతానని  గోముగా అడగటం,  ఆ భర్త పేపర్ నుంచి తలైనా తిప్పకుండా రాబోయే తిప్పలను తెలివిగా  తప్పించుకోవటం… (రెండు సార్లూ తగిన కారణాలనే చెపుతూ )-  చాలా బాగుంది కదూ?
———————
ఇంటింటి పోట్లాట  
couple4.jpg

 
అతిథి దేవుళ్ళు  వస్తారని  అంతర్యుద్ధాలు ఆగవు కదా?  ఇక్కడ గృహ రణాన్ని కళ్ళారా చూస్తూ ఆనందిస్తూ ఆ చుట్టాల దంపతుల మొహ కవళికలు ఎంతగా వెలిగిపోతున్నాయో చూడండి… ‘బిజీగా ఉన్నట్టున్నారు…’ అనటంలో ఎంతెంత వ్యంగ్య వైభవం!
 
———————
వంట…తంటా 

 
 
వంటొచ్చిన మగవాడి అగచాట్లు.  కులాసాగా  ప్రశ్న అడిగిన పూల చొక్కా మిత్రుడికీ;  కూరగాయల సంచీని  వీపు వెనక దాచేసి బింకంగా అమాయకంగా  జవాబిస్తున్న వ్యక్తికీ మధ్య  ఆకారాల్లోని తేడా గమనించారా?
———————
మైకు మైకం 

 
వేదికా… ప్రేక్షకులూ… ముఖ్యంగా  మైకు ఎదురుగా  ఉంటే రాజకీయ నాయకులకు ప్రసంగావేశం తన్నుకుని రాకుండా ఉంటుందా? ఇక ఆ  నిరంతర వాక్ స్రవంతిని  ఆపటం ఎవరితరం?  ఇక్కడ మైకును లాగేసుకుంటున్న నిర్వాహక వస్తాదుల మొహాల్లోని క్రౌర్యం,  విసిగించకుండా విరమిస్తానని సౌమ్యంగా చెపుతూనే  మైకును ఉడుంపట్టు పట్టిన నాయకుడి  మైకం చూడండి….
 
———————
గుళిక.. ప్రహేళిక  

 
రిటైరైన ఉద్యోగికి  పింఛను  కంటే మించి అత్యంత ప్రియమైనదీ, ముఖ్యమైనదీ వేరే ఉండదేమో!  వయసైనా,  సొగసైనా దానిముందు  దిగదుడుపే.  ఈ కార్టూన్లో  గుళికలను విక్రయించే వ్యక్తివీ,  పార్కులో బెంచీలో కూర్చున్న  వృద్ధుడివీ  ఎక్స్ ప్రెషన్స్ గమనించారా?  అద్భుతమైన హాస్యంతో పాటు సహజ మానవ ప్రవృత్తి ఈ వ్యంగ్యచిత్రంలో  ఎంతగా ఒదిగిపోయిందో కదా!
———————
పుష్కర పరిచయం

 
ఇంతటి గొప్ప  కార్టూన్ నాకు మరెక్కడా తారసపడలేదు.  అచ్చతెలుగు కార్టూన్ ఇది.   పుష్కరాల్లో  గుంపుగా కలిసివచ్చినవాళ్ళే  ఒకరినుంచి ఒకరు  తప్పిపోతుంటారు.  ‘ఇంకెవరో అనుకుని’ పొరపాటున పలకరించిన వ్యక్తి పన్నెండేళ్ళ తర్వాత  పుష్కరాల్లో  మళ్ళీ తారసపడటం,   ఆ ‘పాత పరిచయం’గుర్తుంచుకుని మరీ  పలకరించటంలో ఎంత విచిత్ర చమత్కృతి!
 
 
–  బాపు కార్టూన్లను పుస్తకాలుగా  ప్రచురించిన ‘విశాలాంధ్ర’  సౌజన్యంతో.
 
 
 
 
 

రచన: యఱ్రగుంట సుబ్బారావుగారు

 
 
సప్తాంగములతో కూడిన రాజతంత్రమందు మిత్రునకు స్థానమున్నది. అట్లే రాజునకున్న బలములలో మిత్రబలమొకటి. ఒక మహారాజ్యాధిపతితో యుద్ధము చేయవలసిన రామునకు మిత్రబలము అవసరమై ఉన్నది. రాముడు రావణునిపై దండెత్తనున్నాడని తెలిసిన సీత “రాముడు మిత్రులను సంపాదించెనా?” అని హనుమంతుని ప్రశ్నించినది. శాపవిముక్తిని పొంది, దివ్యుడైన కబంధుని ద్వారా రాముడు సీతావృత్తాంతము నెఱుగదలచినను, కబంధుడు – సీత ఉన్న స్థానము తనకు తెలియునో, తెలియదో కాని ఆ విషయమును స్పృశింపక, రాముడున్న స్థితిలో ఆయనకవశ్యకమైన దానిని గూర్చి ఇట్లు చెప్పుచున్నాడు-“రామా! నీవు భార్యను పోగొట్టుకొని దుర్దశలో నున్నావు. ఇట్టి స్థితిలో యున్న నీకు మంచి స్నేహితుడు కావలసి ఉన్నది. అట్టి మిత్రుని సంపాదింపక నీ కార్యము సిద్ధిపొందునని నేను తలంచను” (అర.౭౨-౯,౧౦) అని సుగ్రీవుని రామునకు మిత్రునిగా నిర్దేశించినాడు. కబంధుడు దివ్యుడగుటవలన ఒకవేళ సీత ఉన్న స్థానమును తెలిసి రామునికెఱింగించినను, దానివలన ఆయనకంత ఉపయోగముండదు. సీతను సాధించుకొనుటకు ఆయన వేఱు ప్రయత్నము చేయవలసియుండును. అందుకే మహాఫలరూపమగు మిత్ర సంపాదనమునకై రామునిని ప్రేరణ చేసినాడు కబంధుడు.
 
అయితే రాముని కార్యము నెఱవేరుటకు- రాజు, సైన్యవంతుడు, బలవంతుడు అయిన వాలిని చూపక – దుర్దశలో ఉన్న సుగ్రీవుని ఏల చూపినాడు? తనకు సూచించినవాడు తనవలె దుర్దశా పీడితుడని ఎఱిగి రాముడు దానికెట్లు సమ్మతించినాడు? దుర్దశలో ఉన్నను స్థిరచిత్తుడు మైత్రికి అర్హుడని ధర్మశాస్త్రమిట్లు చెప్పుచున్నది -” అప్పుడు బలహీనుడై ఉన్నను, మీదటికి వృద్ధినందునట్టి స్థిరచిత్తుడగు శాశ్వతమిత్రుని పొంది వృద్ధినొందినంతగా రాజు, సువర్ణ భూమ్యాది లాభములవలన వృద్ధినందడు”(అధ్యా.౭- ౨౦౯, మనుస్మృతి). తుల్యావస్థలోనుండి పరస్పరసాయమపేక్షించు వారి స్నేహము దృఢతరముగా నుండును. అట్టి స్థితిలో ఉన్నను వారిలో ఒకరుగాని, ఇరువురుగాని దుర్జనులైనచో అక్కడగూడ స్నేహముండదు. అందుకే “ధర్మజ్ఞుడు, కృతజ్ఞుడు,తృప్తిపడువాడు, ప్రేమశీలి, నిలకడగలవాడు అయిన మిత్రుడు శ్రేష్ఠుడు. అట్టివానిని సంపాదింపవలయును”( అధ్యా.౭ – ౨౦౯, మనుస్మృతి) అని శాస్త్రము నిర్దేశించుచున్నది. కావుననే “సత్యసంధుడు, వినయశీలి, ధైర్యశాలి, మతిమంతుడు, సమర్థుడు, ప్రగల్భుడు, కాంతిమంతుడు, బలపరాక్రమవంతుడు”(అర.౭౨-౧౩,౧౪) అయిన సుగ్రీవుని మిత్రునిగా కబంధుడు సూచించినాడు.
 
రాముడు తన కార్యము సాధించుకొనవలసియున్నను, దానిని అధర్మముగా గాని, అధార్మికుల సాయముతోగాని సాధించువాడు కాడు. రామబాణ ఘాతమునకు అల్పప్రాణావశిష్టుడైన వాలి-” ఏ రావణుని కారణముగా నన్ను కొట్టితివో, ఆ రావణుని చంపి, మెడకు త్రాడు బిగించి తెచ్చి నీకు సమర్పించెడివాడను, నీ ఆదేశము వలన సముద్రములోనో, పాతాళములోనో ఉన్న సీతను తెచ్చి నీకు అప్పగించెడివాడను”-(కిష్కిం.౪౭,౪౮) అని రామునితో పలికినాడు. రామునకు తన కార్యము సాధించుకొనుటే ప్రధానమైనచో, తనకే ఇంకొకరి సాయము కావలసియున్న సుగ్రీవుని కంటె రాజు, బలోపేతుడు అయిన వాలియే తగినవాడు. రాముడు వాలితో చెలిమి చేసినచో తన కార్యము సులభముగా నెరవేరెడిది. పైగా వాలి నిందావాక్యములకు పాత్రముకాకుండ తప్పిపోయెడిది. ఇట్టి అవకాశమున్న వాలిని కాదని సుగ్రీవుని మైత్రినే కోరినాడు. ఇక్కడ వాలితో స్నేహము చేయుటకు రామునకు ప్రధానమైన ధార్మిక ప్రతిబంధమొకటున్నది. వాలి బలవంతుడైనను, రాజై సైన్య సమేతుడైనను, రామునకు సాయము చేయ సమర్థుడైనను వానియందు అధర్మ దోషమున్నది, ఔద్ధత్యమున్నది. ఇట్టివాడూ స్నేహమునకేగాక ప్రజాపరిపాలనకు కూడ అనర్హుడు. ఇట్టివాడు శిక్షార్హుడు కాని మైత్రికి పాత్రుడు కాడు. ఉద్ధతుడైన వాలికి, దీనుడైయున్న రామునకు మైత్రి సగౌరవముగా పొసగునా? అట్టి దీనస్థితిలో ఉన్నను, తన కార్యసాధనావ్యగ్రుడై యున్నను రాముడు వాలివంటి ఉద్ధతుని, అధార్మికుని మైత్రికై, సాయమునకై ఆశ్రయించునా? కావుననే శాపముక్తుడైన కబంధుడు కూడ రామునకు మిత్రునిగా సుగ్రీవుని చూపినాడుగాని,వాలిని కాదు. ధార్మికచింత లేనివాడైనచో, తన కార్యము మాత్రము సఫలము కావలెనని కోరువాడైనచో- వాలిని చంపి, సుగ్రీవుని రాజును చేసి, తనకు సాయము చేయు సామర్థ్యము వానికి కల్పించి, వానినుండి సాయమపేక్షింపడు. తనకు సాయము చేయువాడు ధార్మికుడై ఉండవలయునని, సాయము కూడా ధర్మబధ్దమై ఉండవలయునని కోరువాడు కావుననే వాలిని కాదని సుగ్రీవుని చెలిమిని అంగీకరించినాడు.
 
అట్లైన రామునకు సుగ్రీవుడు ధార్మికుడని, వాలి అధార్మికుడని ముందే తెలియునా? అనిన సవివరముగా తెలియకపోయినను కబంధుని వాక్యములను బట్టి – “భ్రాత్రా నిరస్త(అన్నచే నిరసింపబడినవాడు), అన్నచే నిర్వాసితుడైనవాడు( భ్రాత్రా వివాసితః), వాలిచే పాపాచరణము చేయబడినవాడు(వాలినా కృత కిల్బిషః) మఱియు సుగ్రీవుడు- ” సత్యసంధో వినీతశ్చ ధృతిమాన్ మతిమాన్ మహాన్”, ” దక్షో ప్రగల్భోద్యుతిమాన్ మహాబల పరాక్రమః” అనియు రామునకు తెలియుచున్నది. వీనినిబట్టి రామునకు వాలి సుగ్రీవులలోని ధార్మికాధార్మికతలు స్థూలముగా తెలిసినవి. అదియునుగాక, తుల్యావస్థలో నున్నవారికి చెలిమి కుదురునుగాని, భిన్నావస్థలో నున్నవారికి కుదరదు. ఈ రెండు లక్షణములు సుగ్రీవునియందు ఉన్నవి గనుకనే కబంధుడు, ధర్మస్వరూపుడైన రామునకు స్నేహార్హునిగా సుగ్రీవుని సూచించినాడు. రాముడును అంగీకరించినాడు. కబంధుని ద్వారా తెలిసిన విషయము హనుమంతుని మాటలతో బలపడినది. అప్పటికే వాలి శిక్షార్హుడని, సుగ్రీవుడు రక్షణీయుడని తలచిన రామునకు హనుమంతుని మాటలు బలమునిచ్చినవి. ఇక సుగ్రీవుని కథనము విన్నపిమ్మట నిశ్చయముగా వాలి వథార్హుడని తలచి వాలివధను గూర్చి ప్రతిన చేసినాడు. కబంధుని సూచన, హనుమంతుని మాటలు, సుగ్రీవుని కథనము మాత్రమేగాక, సుగ్రీవుని ప్రస్తుత నిర్వాసిత స్థితి ప్రత్యక్ష సాక్ష్యముగా రాముని ఎదుట నిలిచినది. దీనినిబట్టి రాముడు కేవలము తన కార్యసాఫల్యమునకేగాక, ధార్మిక దృష్టితో కూడా సుగ్రీవుని మైత్రి కోరినాడని సిద్ధమగుచున్నది.
 
రాముని స్నేహశీలమునకు జాతి, అధికార, ఐశ్వర్యాదులు పరిమితులు కావు. కాని, ఒకవేళ రాజకుమారుడైన రాముడు వానరజాతివాడని, సుగ్రీవునిని అవమానించునేమో అని అటుల చూడవలదని కబంధుడు రాముని హెచ్చరించినాడు. ( సచ తే నాऽవమంతవ్యో సుగ్రీవో వానరాధిపః). కాని ఆటవికుడైన గుహునితో రామునకు గాఢమైత్రి యున్నది. అట్లే అయోధ్యలో రామునకు ఎందరో మిత్రులున్నారు. ఒకసారి రాముని స్నేహ మాధుర్యమును రుచి చూచినవారు రామునికై ఎట్టి పనియైనను చేతురు, మున్ముందుగా రామపట్టాభిషేక వార్తను సంతోషముతో కౌసల్యాదేవి కెఱింగించినవారు రాముని మిత్రులే. రాముని పట్టాభిషేకమునకు పొంగిపోయిన ఆయన మిత్రులు, రాముని వనగమనమునకు దుఃఖితులై మంచము పట్టినారు. నిరవధికమైన స్నేహవాత్సల్యమున్న గుహుడు రామునకై మహాసైన్యముతో వచ్చుచున్న భరతుని ఎదిరించుటకు సిద్ధమైనాడు. అట్లే రాముని భార్యనపహరించిన రావణుని తొలిసారిగా చూచినపుడు, యుద్ధారంభమునకు పూర్వమే, రామునితో కూడ చెప్పక, హఠాత్తుగా సుగ్రీవుడు రావణునితో ద్వంద్వయుద్ధమునకు దిగినాడు. రాముని స్నేహములో జాతిభేదాదులున్నచో వారిట్లు రామునియెడ ప్రవర్తింతురా?
 
రాముని మిత్రులు ఆయనయందట్లు అనురక్తులగుటకు రాముడు వారిని అంతకంటె ప్రాణాధికముగా ప్రేమించుటయే హేతువు. యుద్ధారంభమునకు ముందే రావణుని చూచి ఆవేశముతో వానితో ద్వంద్వయుద్ధము చేసి తిరిగివచ్చిన సుగ్రీవునితో అతనిపై తనకు కల్గిన భయము, అతనిపై తనకున్న స్నేహానురాగమునిట్లు వ్యక్తము చేసినాడు-” సుగ్రీవా! రాజులు ఇట్టి సాహసము చేయరాదు. నన్ను, విభీషణుని, సైన్యమును సంశయములో పడవేసినావు. నీకైదైన జరిగిన యెడల నా తమ్ములతోగాని, భార్యతోగాని, తుదకు స్వశరీరముతోగాని నాకేమి పని? అనాలోచితముగా ఇట్టి సాహసము మఱల చేయవలదు. ఒకవేళ నీవు తిరిగిరాని యెడల నేనేమి చేయదలచుకొంటినో చెప్పెద వినుము. రావణుని సపుత్రబలబాంధవముగా వధించి, విభీషణుని లంకారాజ్యాభిషిక్తుని చేసి, భరతుని అయోధ్యాధిపతిగా చేసి, ప్రాణములను విడిచెడివాడను”(యుద్ధ.౪౧-౪-౭). సుగ్రీవునకు కలిగిన హానిని వినిన వెంటనే గాక కొంత సమయము తీసికొనుటయు, కొన్ని కార్యములు చేయుటయు  జరిగిన రాముని మిత్రప్రీతి రాముని కర్తవ్యకర్మలకంటె తక్కువయని బోధపడును గదా!
 
నిజమే! రామునకు భార్యకంటె, సోదరులకంటె, మిత్రులకంటె తుదకు తన శరీరముకంటె ధర్మాచరణము ప్రధానమైనది. దుష్టులను శిక్షించుటకు దండధారియైన, క్షాత్రధర్మ ప్రవర్తకుడైన తాను తన ధర్మమును పాటించి, రావణుని శిక్షింపవలసి ఉన్నది. విభీషణునికిత్తునన్న లంకారాజ్యము వానికీయవలసి ఉన్నది. కోసల దేశమునకు రాజును నియమించవలసి ఉన్నది. ఇవి నిర్వహించకనే ఎంత ప్రేమయున్నను పేదగుండెవాని వలె మరణించుట రామునకుచితము కాదు. తన శరీరముతో నిర్వహించవలసిన కార్యములున్నవి. కావుననే అంతవరకు శరీరమును నిల్పుకొని తదనంతరము దేహత్యాగము చేతుననినాడు. రామునకు భార్యపై, తమ్ములపై, మిత్రులపై, ప్రజలపై అనురాగమున్నది. కాని అది కొన్ని హద్దులకు లోబడి ఉన్నది. ఆ హద్దు తన ధర్మము. ఆ ధర్మ నిర్వహణకు వీరినేగాక తన శరీరమునైనను తృణప్రాయముగా త్యజించును. ఇట్లు చూచినచో రామునకు వారివారి యెడలనున్న ప్రేమలో దోషము కానరాదు.
 
అయితే, తన కర్తవ్య కర్మలకంత ప్రాధాన్యమిచ్చిన రాముడు, వానిని నిర్వహింపకనే ప్రాణముపోవు పరిస్థితి వచ్ఛినచో ఏమి చేయును? మాయాయుద్ధ ప్రవీణుడైన ఇంద్రజిత్తు అదృశ్యుడై రామలక్ష్మణులను నాగపాశ బద్ధులను చేసినాడు. కొంతసేపటికి స్పృహ వచ్చిన రాముడు తుల్యావస్థలో నున్న లక్ష్మణుని దీనవదనులై తన చుట్టు పరివేష్టించియున్న విభీషణ సుగ్రీవ హనుమంతాదులను చూచినాడు. ఇక్కడ రాముడు తానున్న దీనదశకు దుఃఖించలేదు. ప్రాణసంశయావస్థలో ఉన్న లక్ష్మణునికై శోకించినాడు. తనకు రానున్న మరణమునకుగాక తాను అసత్యవాది కానున్నందులకు వ్యథ చెందినాడు-” నేను విభీషణుని రాజును చేతునని చేయలేకపోతిని. ఆ అసత్యవచనము నన్ను కాల్చివేయును”(యుద్ధ.౪౯-౨౨). అంతేగాక, సుగ్రీవాదులు తనకు చేయవలసినదేమియు లేదని, వారు తనకు చేయవలసినదంతా చేసితిరని, మిత్రఋణ విముక్తులైతిరని చెప్పి వారిని తనను విడిచిపోవుటకు అనుమతించినాడు(యుద్ధ.౪౯-౨౯). అట్టి నిస్సహాయస్థితిలో సత్యధర్మముల హానికై వగచుట, తనవారు తనను విడిచిపోవుటకు అనుమతినిచ్చుట రాముని ఉదాత్తతను చాటి చెప్పుచున్నవి. దీనినిబట్టి రామునకు భార్యామిత్రాదుల కంటె మాత్రమేగాక, తన ప్రాణముకంటె కూడ సత్యధర్మములు ప్రియములని తెలియుచున్నది.
 
ఒకవేళ తనవలన ఉపకారమును పొంది తనకు ప్రత్యుపకారము చేయవలసిన అవసరమున్నపుడు, ఆ మిత్రుడు ఉదాసీనముగా ఉన్నాడని రాముడు సంశయించినపుడు ఆయనకు వానిపై కోపము రాకుండునా? ఒకవేళ వచ్చినను దాని స్వరూపమెట్లుండు? వర్షాకాలము పోయి శరత్కాలము వచ్చినను సీతాన్వేషణకై సుగ్రీవుడెట్టి ప్రయత్నములు చేసిన జాడ లేదు. దానితో కోపగించిన రాముడు లక్ష్మణుని సుగ్రీవుని దగ్గరకు పంపుతూ- “మాటకు కట్టుబడకపోయిన సుగ్రీవునకు కూడ వాలిగతి పట్టున”ని హెచ్చరింపుమని లక్ష్మణునితో చెప్పినాడు. తనపని చేయకపోయినంత మాత్రముననే హఠాత్తుగా రామునిలోని మిత్రప్రీతి అదృశ్యమాయెనా? రాముని స్నేహము కేవలము సవ్యాజమేనా?
 
వాలివధ జరిగిన వెంటనే సీతాన్వేషణ జరుపుటకు వర్షాకాలము వచ్చుట వలన వీలుకాక పోయినది. శరత్ప్రవేశముతో సీతాన్వేషణము జరుపుటను నిశ్చయించుకొనిరి. వర్షఋతువు నంతయు రామలక్ష్మణులు గుహలోనుండి గడిపిరి. కామోద్దీపనములగు వార్షుక దృశ్యములను చూచుటవలనను, నిర్వ్యాపారియై యుండుటవలనను, రాముని సీతాస్మృతి మిక్కుటముగా ఆవేశించినది. ఆ నాలుగు మాసములు రామునకు నూరు సంవత్సరములుగా నున్నవట! ఎట్లో వర్షఋతువు గడిచినది. శరత్కాలము వచ్చినను సుగ్రీవుడేమీ ప్రయత్నములు చేసినట్టు కనపడలేదు. సీతాస్మరణముతో ధైర్యమును కోల్పోయిన రాముడు దైన్యమునకు లొంగిపోయి సుగ్రీవుడు తననిట్లు తలంచునని అనుకొనినాడు- ” దిక్కులేనివాడు, రాజ్యహీనుడు, రావణునిచే ధర్షింపబడినవాడు, దీనుడు, ఇంటికి ఎంతో దూరంలో ఉన్నవాడు, కాముకుడైనవాడు, నన్ను శరణు పొందినవాడు”(కిష్కి.౩౦-౬౭). ఇట్లు తనను తాను కించపఱచుకొనినాడు. ఇట్టి బలహీనతలు రామునియందు మనకటనట కన్పించును. ఇవియే రాముడు మానవుడని మనకు పట్టి చూపును. బలహీనతలుండుట, వానిని అధిగమించుటకు మానవుడు ప్రయత్నము చేయుట అనునది మానవుని జీవన ప్రస్థానమునందు తఱచుగా కన్పించుచుండును. వానిపై పట్టును సాధించినవారు ధీరులై నిలుతురు. వానికి లొంగిపోయినవారు దుఃఖితులై నశింతురు. రాముడును అట్లే, క్రమ్ముకొని వచ్చిన దైన్యమను బలహీనతకు లోనైనాడు. బలహీనతకు లోనైతినని తెలుసుకొని వెంటనే క్రోధమునకు వశుడైనాడు. ఇట్టి స్థితిలో నుండుట వలననే లక్ష్మణునితో అట్లు పలికినాడు. అంతేగాని, సుగ్రీవునిపై ప్రీతి అదృశ్యమగుటకాని, అతనిని నిజముగ చంప నిశ్చయించుటగాని కాదు. రాముని మాటతో లక్ష్మణుడు నిజముగనే సుగ్రీవుని దండించుటకు సిద్ధమైనాడు. లక్ష్మణుని ఆ సంరంభమును చూచిన రామునకు తనకు సుగ్రీవునిపై కలిగిన కోపము, తన దైన్యము వెంటనే అదృశ్యమైనవి. వాని స్థానమున, లక్ష్మణుడు నిజముగనే సుగ్రీవుని పరుషములాడి దండించునేమో అను భయము, సుగ్రీవునిపై తనకున్న పూర్వానురాగము వచ్చి చేరినవి. దానితో రాముడు ” స్వవవేక్షితం సానునయం వాక్యమ్” పలికినాడు. అనగా తానన్నమాటను అన్నట్లు చేయటానికి సిద్ధపడిన లక్ష్మణుని ఆంతర్యమును, తన మాటలోని భావమును బాగుగా పరిశీలించి, లక్ష్మణుని కోపాన్ని పోగొట్టుటకు అనునయ పూర్వకముగా పలికినాడని అర్థము. దీనిని బట్టి రామునకు సుగ్రీవునిపై వచ్చిన కోపము తాత్కాలికమేగాని, ద్వేషముతో కూడినది కాదని, ఆయనకు సుగ్రీవునిపై గల మిత్రప్రీతి కెట్టి చ్యుతి లేదని విశదమగుచున్నది. కించిత్కాలము స్వాస్థ్యము చెడి, మఱలా యథాస్థితికి వచ్చిన రాముడు లక్ష్మణునితో ఇట్లనుచున్నాడు -“లక్ష్మణా! నీయట్టివాడిట్లు పాపమునాచరింపడు. నిజమైన పాపిని చంపినవాడు సత్పురుషుడు. సాధుపురుషుడవైన నీవిట్లు నిశ్చయించుట తగదు. ఇంతకు పూర్వము అతనిపై నీకున్న స్నేహమును, ప్రీతిని కొనసాగింపుము. సీతాన్వేషణకు కాలాతీతమైన విషయమును మృదువుగా పల్కుము. పరుషములని విడిచివేయుము”(కిష్కిం. ౩౧-౬-౮). ఇట్టి ఈ ఆలోచన వలననే రాముడు తనను తాను మిత్రవధ అను పాపమునుండి రక్షించుకొనినాడు. పూర్వానురాగమును స్మరించి ప్రస్తుత కించిద్దోషమును మన్నించుమని లక్ష్మణునకు బోధించినాడు.
 
తనకై ప్రాణములు రణహోమములో వ్రేల్చిన వానరులు తిరిగి జీవించవలెనను మహావరమును వరదుడైన ఇంద్రుని రాముడు కోరినాడు. సర్వవానరులు తనను ప్రభువుగా, నాయకునిగా సమ్మానించుచు తన ఆజ్ఞలను పాలించుచున్నను, రాముడు మాత్రము వారినందరిని సుహృజ్జనముగానే సంభావించినాడు. దుర్భేద్యమైన లంక వారి వలననే వశమైనదని పేర్కొనుచు మణిరత్నములతో వారినందరిని సమ్మానింపుమని విభీషణుని కోరినాడు. తనవలెనే వానరులును తమ తమ గృహములకు పోవ త్వరపడుచుందురని తలచి వారికిట్లు వీడ్కోలు పలికినాడు.-” వానర శ్రేష్ఠులారా! మీరు మిత్రుడనగు నా కార్యము చేసితిరి. మీకు సెలవొసంగుచున్నాను. మీరు యథేచ్ఛముగా మీమీ స్థానములకు పొండు.” అట్లే సుగ్రీవుని మైత్రిని ప్రత్యేకముగా ప్రశంసించినాడు. అయితే రాముడు తలంచినట్లు వారు తమ స్వగృహములకు పోవుటకు తొందరపడలేదు. రామాభిషేకమును చూడవలెనను తమ ఇచ్ఛను సుగ్రీవ విభీషణాదులందరును వ్యక్తము చేసిరి. వారికి తనపై నున్న స్నేహానురాగమునకు మురిసిపోయిన రాముడు- ” మీతో కలిసి నేను పట్టణమునకు పోవుట ప్రియములకంటె ప్రియమైనది. మిత్రులైన మీతో కలిసిపోయి నేను పట్టణమున మహత్ప్రీతిని పొందుదును(యుద్ధ.౧౨౩-౨౨).” వారి స్నేహానురాగమును అనుభవించిన రాముడు వారిని ఆదరించుటలో ఆశ్చర్యము లేదు. కాని రామునిపై వారు చూపిన స్నేహభావమును విని మురిసి ముగ్ధుడైన భరతుడు వారినిట్లు సమాదరించుచున్నాడు-” సుగ్రీవా! నీవు మా నల్గురకు ఐదవ సోదరుడవు. ఉపకారి మిత్రుడు, అపకారి శత్రువు”.
శ్లోII   త్వమస్మాకం చతుర్థాం తు భ్రాతా సుగ్రీవ! పంచమః I
సౌహృదాజ్జాయతే మిత్రమపకారో౭రి లక్షణమ్ II
మాలిక శ్రావణ పౌర్ణమి సంచికలో ప్రచురించబడిన పదచంద్రిక – 3 ఫలితాలు ఇలా ఉన్నాయి.

ఈ పదచంద్రికను తప్పులు లేకుండా పూరించినవారికి వెయ్యి రూపాయల నగదు బహుమతి ప్రకటించడమైనది. కంది శంకరయ్యగారు, ఎన్నెల గారు, భమిడిపాటి ఫణిబాబుగారు ఒక్క తప్పుతో పూరించారు, భమిడిపాటి సూర్యలక్ష్మిగారు రెండు తప్పులతో పూరించారు. చివరి రోజు పంపిన మాచర్ల హనుమంత్ రావుగారు ఐదుకంటే ఎక్కువ తప్పులు చేసారు.
తప్పులు అస్సలు లేకుండా పూరించివారు.. నేస్తం..
ఈ సంచికలో ప్రకటించిన మరో పోటీ.. ఈ సంచికలో ఒకటికంటే ఎక్కువ రచనలు చేసిన రచయిత పేరు, ఆ రచనలను కనుక్కోండి అని అడిగాం. ఈ పత్రికలో మన్నె సత్యనారాయణగారు రాసింది గురజాడ అంతరంగ నివేదన, సత్రవాణి వ్యాసాలు. కౌటిల్య రాసింది మూడు వ్యాసాలు.. విశ్వనాధుని నాయికలు.. రణరంభా దేవి, ఆహా! ఆంధ్రమాత, కూచిపూడి నా తొలి అడుగులు ( మిగతా అడుగులు, నడకలు తర్వాతి సంచికలలో వరుసగా వస్తాయి).. ఆంధ్రమాత పోస్టులో గెస్ చేసినా అన్ని కలిపి అతనే అని ఎవరూ చెప్పనందున ఈ బహుమతిని వాయిదావేశాం.

రచన: లంకా గిరిధర్
ఈ లఘువ్యాసము పండితజనరంజకము కానేరదు. తెలుగు కావ్యపఠన ప్రారంభించి అవగాహన జ్ఞానసముపార్జనలో తొలిమెట్టు మెట్టి  ప్రాచీనకృతులలో మాధుర్యాన్ని చవిచూడడం నేర్వబూనిన విద్యార్థి కలమునుండి  అట్టి జ్ఞానార్థులకోసం వెలువడిన వ్యాసముగానే పరిగణించ వలెనని ప్రార్థన.  
అందుకు మనుచరిత్రలోని కావ్యారంభ పద్యమును ఎన్నుకోవడంలో వింతలేదు. మన ప్రాచీన కవులు కావ్యాది పద్యాలను శుభసూచకములుగా ఆగామివస్తుసూచకములుగా వ్రాసేవారు. అంటే కృతినిర్మించిన వారికి కృతిని స్వీకరించిన వారికి శుభము కలిగేవిధంగా శాస్త్రసమ్మతమైన పంథాలో మొదటి పద్యము రచించబడేది.  మున్ముందు పాఠకులు చవిచూడబోయే ముఖ్యమైన రసమేదో తెలియజేసే విధముగానూ ఉండేది. రసవిషయపరిచయంతో పాటు కథలోని గూడార్థాన్ని నిక్షిప్తము చేసుకన్న పద్యాలూ ఉన్నాయి ఇవి కవిప్రతిభకు తార్కాణాలు. ఇవి సాధించిన పిదప పద్యాన్ని మరింత చమత్కారపూరితం చేయగలగడం గొప్పకవులకే సాధ్యం. ఇవన్నీ పెద్దన మనుచరిత్ర కృత్యాది పద్యములో సాధింపబడ్డవి.
మొదటి పద్యము శ్రీకారముతో కూర్పబడినట్లైతే సకల శుభములొసగు నని ఛందోశాస్త్రము చెపుతోంది. అమృతాక్షరాలు, ఘోషాక్షరాలు, విషాక్షరాలు మున్నగునవి గమనించి అవి ఏయేస్థానాలలో నిలుపవచ్చునో  ఎచ్చట నిలుపరాదో కూడా తెలియజేస్తోంది. ఉదాహరణగా శ్రీకారము ఉండనే ఉంది. మఱొకటి తకారము. తకారాన్ని కృత్యాది పద్యములో ఆఱవస్థానంలో నిలిపితే అది శాపనార్థమవుతుంది. ఇలాంటి తప్పటడుగులు ఛందోశాస్త్రమును అవపోసన పట్టిన కవులు వేయరు. 
అక్షరాలకే కాకుండా గణాలకి కూడ లక్షణాలు చెప్పబడ్డాయి. శివుని మూడు కన్నుల నుండి పుట్టిన మూడు గురువుల కలయికైన ఆదిగణము మగణమును పద్యాదిలో నిలిపితే అగణితశుభములు నెలకూడునని ఛందోశాస్త్రము చెపుతోంది.  మగణానికి ఉన్న లక్షణాలు ఏమిటంటే
౧.మగణము పురుషగణము
౨.మగణారంభ పద్యము వలన కృతికర్తకు ఆయురారోగ్యైశ్వర్యములు సిధ్ధిస్తాయి.
౩.మగణముతో మగణము కలిసివస్తే కృతిభర్తకు సకలవిజయాలు, సగణముతో కలిసివస్తే కీర్తిప్రతిష్టలు, జగణముతో కలిసివస్తే శత్రువిజయములు కలుగుతాయి.
అంటే శార్దూరవిక్రీడితముతో కావ్యాన్ని ప్రారంభిస్తే కవికీ కావ్యకన్యను చేపట్టిన ప్రభువుకీ శుభదాయకమే. పెద్దన మనుచరిత్రను ఆరంభించినది శార్దూలముతోనే.  
పద్యము.
శ్రీవక్షోజ కురంగనాభ మెదపైఁ జెన్నొంద విశ్వంభరా
దేవిన్ తత్కమలాసమీపమునఁ ప్రీతిన్ నిల్పినాఁడో యనం
గా వందారు సనందనాది నిజభక్తశ్రేణికిన్ దోఁచురా
జీవాక్షుండు కృతార్థుఁజేయు శుభదృష్టిన్ గృష్ణరాయాధిపున్
స్థులంగా భావము.
శ్రీదేవి వాడిన కస్తూరి శ్రీమన్నారాయణుని వక్షస్థలమున లేపితమై అందముగా కనిపిస్తున్నది.ఆ కస్తూరిని చూచి సనందనాది భక్తులు నారాయణుడు గుండెలపై లక్ష్మీదేవితోపాటు భూదేవిని నిలిపికొన్నాడని భ్రమపడినారు. అట్టి భ్రమకలిగించిన భగవంతుడు కృష్ణదేవరాయునికి విజయములు చేకూర్చును.
పద్యము శుభసూచకమని ప్రత్యేకంగా చెప్పవలసిన అవసరము లేదు. 
ఆగామివిషయార్థసూచకమేమిటో అని తఱచి చూస్తే తెలియవచ్చేది భ్రమ. ఇదివఱకే విశ్లేషకులు ఈ భ్రాంతిపై పలువిషయాలు తెలియజెప్పారు.కావ్యాది భాగములో వరూధిని ప్రవరుని చూచి మోహించి మాయాగంధర్వుడే ప్రవరుడని భ్రమపడి సంభోగించి స్వరోచిని కన్నది.స్వరోచిలో బ్రాహ్మణతేజస్సు కీ భ్రమయే కారణభూతము.ఇదియే స్వారోచిషుడు మనువై భువినేలడానికి కావలసిన లక్షణములను జనియింపజేసినది.
ఇదియే కాకుండా మఱొక విషయమూ ఉన్నది.ఈ కావ్యము పైకి శృంగార కావ్యమువలె కనిపించిననూ కేవలము శృంగారకావ్యమే అనుకుంటే అది భ్రమయే. స్వరోచి వైరాగ్యప్రవృత్తి,  స్వారోచిషమనువు యొక్క క్షాత్రధర్మపాలనము కూడ చివఱి మూడు అధ్యాయములలో చెప్పబడినవి. పెద్దన శృంగార వైరాగ్యములలో కడపడి ప్రవృత్తికే విజయమును సూచించినాడని విమర్శకుల అభిప్రాయము.
పెద్దన ఊహించి ఉండని పరిణామమొకటి కావ్యవ్యవహారిక నామములో తటస్థించింది. అది మనువు యొక్క చరిత్ర అని భ్రమము కలిగించే పేరు కావ్యానికి సార్థకమవడం.
ఇక పద్యాన్ని సూక్షమంగా చూస్తే తెలిసేది చమత్కారము. ఇమిడి ఉన్న భావసాంద్రతని విడగొడితే కనబడేవాటిల్లో మొదటిది రాసలీల. అందునే లక్ష్మీదేవి వక్షములయందున్న కస్తూరి విష్ణువు గుండెలపై లేపితమైనది. రెండవది అమాయకత్వము. మూడవది దానిచే జనించిన భ్రాంతి. 
బ్రహ్మమానసపుత్రులైన సనకుడు, సనందుడు, సనత్కుమారుడు, సనత్సుజాతుడు బ్రహ్మచారులు. శృంగారములో వారికి ఆసక్తి గాని అనురక్తి గానీ లేవు,  తెలియనిదనమే ఉంది. శరీరాంలకారము వారికి విభూతిలేపనమే. పరిమళపు వస్తువంటే గంధము తప్పు వేఱొండు వారికి తెలిసియుండదు. కురంగనాభమును శృంగారాలంకార వస్తువు గుర్తించకపోవడం వారి ప్రవృత్తికి సహజమే.  కురంగము అంటే జింక, కురంగనాభము అంటే జింకబొడ్డునుండి వచ్చినది. అదే ప్రపంచానికి వేలాది సంవత్సరాలుగా తెలిసిన సహజపరిమళపదార్థము.చూడడానికి అది నల్లని బంకమట్టిని పోలి ఉంటుంది. దానిని చూచి వారు భూదేవి యొక్క ఆకారమని భ్రమపడడంలో వింతలేదు. మఱొక విషయము కూడా ఉన్నది. పెద్దన పదాలు ఆచితూచి వాడడంలో నేర్పరి. బ్రహ్మ పద్మనాభుని పుత్రుడు, సనందనాదులు బ్రహ్మమానసపుత్రులు – అంటే, వారు విష్ణుమూర్తికి నిజంగా నిజభక్తులే. ఇటువంటి చమత్కారాన్ని పద్యంలో పొందుపఱచిన పెద్దన గొప్పతనము ఎంత పొగడినా తక్కువే.
వెతికిన కొలదీ కావ్యశిల్పవిశేషాలు మనుచరిత్ర పద్యాలలో ఎన్నో వెల్లడి అవుతాయి. అందుకే కృష్ణరాయలు పెద్దనను అతుల పురాణ ఆగమ ఇతిహాసకథార్థస్మృతియుత ఆంధ్రకవితాపితామహు డని పేర్కొన్నది.
ఇలా ఎన్నో బంధాలు అనుబంధాలు… అందరి మధ్య రక్తసంబంధంతో కూడిన ప్రేమ, అనురాగం, గౌరవం, మమకారం కనిపిస్తుంది. నీది నాది అని కాకుండా మనది అనే అందమైన ఆప్యాయతతో కూడిన భావన అందరికీ ఉంది. కాని ఇది ఒకప్పటి మాట అని అందరూ ఒప్పుకునే చేదు నిజం. ఈ రోజు ఈ అనుబంధాలన్నింటిలో ఎన్నో పరిమితులు, వలయాలు, పొరలు, ఆత్మవంచనలు, స్వార్ధాలు, మోసాలు చోటు చేసుకున్నాయి.
ఒకప్పుడు భార్యాభర్తలు ఎంతో అన్యోన్యంగా ఉండేవారు. ఒకరికోసం ఒకరు అన్నట్టుగా  కుటుంబ శ్రేయస్సు కోసమే కలిసి కష్టపడేవారు. ఎంత పెద్ద ఉమ్మడి కుటుంబమైనా అందరినీ ప్రేమగా చూసుకుంటూ బాధ్యతలను సమంగా పంచుకుని  అందరినీ ఒక్క త్రాటిపై నడిపించేవారు. కాని నేటి ఆధునిక యుగంలో ఈ బంధాలు అనుబంధాలకు గల అర్ధాలు మారిపోతున్నాయి.  బిజీ లైఫ్ మనిషి జీవితంలో అనూహ్యమైన మార్పులను తెస్తుంది. భార్యాభర్తలు, అన్నదమ్ములు, పిల్లలు అందరూ ఎవరికి వారే యమునా తీరే అన్నట్టుగా జీవిస్తున్నారు. దబ్బు సంపాదనపైనే అందరి దృష్టి. మానవ సంబంధాలను అంతగా పట్టించుకోవడం లేదు. ఎవరికి వారు తమకంటూ విడిగా బ్యాంక్ అకౌంట్లు, ఇళ్లు, వాహనాలు, వస్తువులు కొనుక్కుంటున్నారు. ఒక్క ఇంట్లో నీది నాది అని మాట్లాడుకుంటున్నారు ..ఇలాటి బిజీ లైఫ్‌లో పూర్తిగా మునిగిపోయిన తల్లితండ్రులు తమ పిల్లలను తల్లితండ్రులకో, అత్తామామలకో, పనిమనుషులు, క్రెష్‌కో అప్పగిస్తున్నారు. పెద్దవాళ్లైన తల్లితండ్రులను వృద్ధాశ్రామాలకు పంపేస్తున్నారు.  దీంతో తల్లితండ్రులకు పిల్లలకు మధ్య సహజంగా ఉండాల్సిన అనుబంధం, ఆప్యాయతలు కొరవడుతున్నాయి.
 
మనం చెప్పుకోవలసిన మరో ముఖ్యమైన విషయం ఉంది. సమాచార, సాంకేతిక విప్లవం ఈ విశాల ప్రపంచాన్ని చిన్న గ్రామంలా మార్చేసింది. దేశవిదేశాల మధ్య సరిహద్దులను చెరిపేసి వేల మైళ్ల దూరాన ఉన్నవారిని కూడా నిమిషాల్లో కలుపేస్తుంది. సాంకేతిక పరిజ్ఞానం వల్ల మానవ సంబంధాలు మెరుగైనట్లు కనిపించినా కుటుంబ సంబంధాలు మాత్రం దెబ్బ తింటున్నాయి అని కొందరంటున్నారు. కాని నిజజీవితంలో మనుష్యుల మధ్య దూరం పెరిగిపోతున్నది అన్న మాట మాత్రం వాస్తవమే. ఒకరి మాట ఒకరికి నచ్చదు. వారి ఉనికిని కూడా సహించరు. ఇంట్లో ఉన్న అత్తగారిని లెక్కచేయని కోడలు అమెరికా ఫ్రెండుతో రోజూ గంటల తరబడి ముచ్చట్లేస్తుంది. సమాజసేవలో ఎంతోమందిని చేరదీసి సేవా కార్యక్రమాలు చేసే అత్తగారికి కోడలంటే చిన్నచూపు. చాలామంది కొత్తవారితో స్నేహం పెంచుకోవడానికి చూపే ఆసక్తి, ఉత్సాహం , ఉన్న సంబంధ బాంధవ్యాలు మెరుగు పరుచుకోవడానికి ప్రయత్నించడం లేదు. నిత్యం కలుసుకునే వ్యక్తులు, స్నేహితులు, రక్తసంబంధీకుల మధ్య ఉండే కమ్యూనికేషన్ గ్యాప్ ఇంటర్‌నెట్‌లో కలిసిన వ్యక్తుల మధ్య ఉండడం లేదు. ఆ వ్యక్తులు కేవలం మాటలు, రాతల ద్వారానే పరిచయం. వాళ్లు  ప్రత్యక్షంగా కూడా కలిసింది ఉండదు. అయినా వారి మధ్య ఎంతో నమ్మకం, ఆత్మీయత. ప్రతీ బంధం ఇలాగే ఉండాలని లేదు. ప్రేమ నమ్మకం, ద్వేషం, మోసం అనేవి వాస్తవ ప్రపంచం, మిధ్యా ప్రపంచం రెండింటిలో సమానంగా ఉన్నాయి.
 
అందరి ఆలోచనలు, అభిప్రాయాలు ఒకేలా ఉండవు. నిజజీవితంలో ఈ పరస్పర విభేదంతో కలతలు, కలహాలు మొదలవుతాయి. కాని నెట్ ద్వారా పరిచయమైన వ్యక్తులలో ఒకే విధమైన అభిప్రాయాలు , ఆలోచనలు ఉన్నవారు దగ్గరవుతారు. అందుకే వారి మధ్య ఎటువంటి భేదాభిప్రాయం, గొడవలు ఉండవేమో. మానవ జీవితాలు ఆనందంగా సుఖమయంగా ఉండడానికే ఎన్నో అనుబంధాలు ఏర్పడతాయి. ఈ సమాజంలో మన చుట్టూ ఉన్న ప్రతీ ఒక్కరి అవసరం ఎప్పుడో ఒకప్పుడు మనకు కలుగుతుంది. అందుకే సమాజంలో అందరినీ కలుపుకుని ఎటువంటి భేషజాలు, మోసలు, ద్వేషాలు లేకుండా ఉండాలి.  భిన్నమైన వైరుధ్యాలు, దృక్పధాలు గల మనుష్యుల మధ్య కలిసి బ్రతకడానికి స్నేహంగా ఉంటూ అందరినీ గౌరవించడం అలవర్చుకోవాలి. ఈ మానవ సంబంధాలు మెరుగు పరుచుకోవడానికి ముందు కుటుంబం నుండే ప్రయత్నాలు మొదలు పెట్టాలి. అత్తలో తల్లిని, కోడలిలో కూతురును, ఆడపడుచు, తోటికోడలిలో సోదరిని చూసుకోగలగాలి. తాత్కాలిక భోగాలైన ఆధిపత్యం, అధికారం, డబ్బు, హోదా, పలుకుబడి మొదలైనవాటిని గుర్తించి వాటిని పక్కనపెట్టి బందుత్వాలు, బాంధవ్యాలు గుర్తించాలి.  అప్పుడే అందరూ సంతోషంగా ఉండగలుగుతారు.



 
భద్రకాళి అనగానే వరంగల్, వరంగల్ అనగానే భద్రకాళి ఆలయం గుర్తొస్తుంది.  అసలు ఈ ఆలయం ఎప్పుడు నిర్మింపబడిందో,   ఆ అమ్మలగన్న అమ్మ అక్కడ వెలిసి ఎన్ని శతాబ్దాలయిందో ఎవరూ సరిగ్గా చెప్పలేరు.  అతి పురాతనమైన ఈ దేవిని అనాదిగా అనేకమంది ఋషులు, సిధ్ధులు, దేవతలు అరాధించారుట.  పూర్వం రాజులు యుధ్ధాలకు వెళ్ళేటప్పుడు తమ ఇష్ట దైవాలకు పూజలు చేసి వెళ్తూండేవాళ్ళుట.  అలాగే  చాళుక్య చక్రవర్తి అయిన రెండవ పులకేశి వేంగి దేశంమీద యుధ్ధానికి వెళ్తూ ఈ దేవిని పూజించి వెళ్ళాడుట.  విజయం సాధించిన తర్వాత క్రీ.శ. 625 ప్రాంతంలో అమ్మవారికి ఆలయం నిర్మించాడు.
 
తరువాత కాలంలో కాకతీయ ప్రభువైన రుద్రమదేవుడు తన రాజధానిని ఓరుగల్లుకు మార్చినప్పుడు, ఈ ఆలయాన్ని అభివృధ్ధి చేశాడు.  తదనంతరం  కాకతీయ రాజు గణపతిదేవ చక్రవర్తి సమయంలో ఆయన మంత్రులలో ఒకరైన హరి ఈ ఆలయ సమీపంలో ఒక తటాకాన్ని త్రవ్వించాడు.  అంతేకాదు,  ఆలయ నిర్వహణకిగాను  కొంత భూమిని కూడా ఇచ్చాడు.  కాలగమనంలో కాకతీయ సామ్రాజ్య పతనంతో, ఈ దేవస్ధానం వైభవం కూడా క్షీణించింది.  సుమారు 925 సంవత్సరాలబాటు మహా వైభవంగా వెలుగొందిన ఈ దేవస్ధానం అన్య మతస్తులచే విధ్వంసంగావింపబడింది.  ఆలయ భూములు అన్యాక్రాంతమైనాయి.
 
భారతదేశ స్వాతంత్ర్యానంతరం శ్రీ మగన్ లాల్ సమేజ అనే ఆయన  స్వప్నంలో భద్రకాళి
అమ్మవారు దర్శనమిచ్చి ఆలయాన్ని పునరుధ్ధరించమని ఆదేశించారు.  ఆయన పెద్దలందరి సహకారంతో ఆలయం పునర్నిర్మించగా,  29-7-1950న సంప్రోక్షణ గావింపబడి నాటినుంచీ నిత్య పూజలతో దినదినాభివృధ్ధి అవుతోంది.
 
10 అడుగుల పైనే ఎత్తయిన అమ్మవారి విగ్రహం అష్ట భుజాలతో, వివిధ ఆయుధాలతో అలరారుతూంటుంది.  పూర్వం ఈ విగ్రహం భీకరంగా వుండేదట.    భక్తుల సౌకర్యార్ధం అమ్మవారిని ప్రశాంతంగా వుండేటట్లు తీర్చి దిద్దారు.  ఇప్పుడు ఆ తల్లిని ఎంతసేపు చూసినా తనివి తీరదు.
 
ఈ ఆలయంలో వున్న ఉపాలయాలు ప్రదక్షిణ మార్గంలో … శ్రీ వల్లభ గణపతి, ఆంజనేయస్వామి, శివాలయం, సుబ్రహ్మణ్యేశ్వరస్వామి ఆలయాలు.  ఆలయం ముందు విశాలమైన మండపంలో అమ్మవారి చిన్న విగ్రహంపెట్టి అక్కడ అమ్మవారికి ఒడిబియ్యమిస్తున్నారు వచ్చిన మహిళలంతా.  శ్రావణ మాసంలో ఈ ఒడిబియ్యం ఇచ్చేవారి సంఖ్య చాలా ఎక్కువ.  తెలంగాణా ప్రాంతంలో ఇంటి ఆడబడుచులకు ఒడి బియ్యం పెట్టే ఆచారం వుంది.  అమ్మవారిని తమ ఇంటి ఆడబడుచుగా భావించి ఆవిడకి ఒడిబియ్యంపెట్టి తరిస్తారు ఇక్కడి మహిళలు.
 
మేము అమ్మవారి దర్శనానికి శ్రావణమాసంలో వెళ్ళాము.  ఆ రోజు శుక్రవారం అవటంతో చాలా జనం వున్నారు.  అమ్మవారి వైభవాన్ని తమ ఛానల్స్ ద్వారా ప్రజలకు తెలియజెయ్యటానికి టీ వీ ఛానల్స్ వారు ఆలయాన్నీ, అమ్మవారినీ చిత్రీకరిస్తున్నారు.  ఇదే అవకాశమని నేనుకూడా పర్మిషన్ తీసుకుని అమ్మవారి ఫోటోలు తీశాను.  అలాంటి అవకాశం నాకు వచ్చినందుకు చాలా సంతోషించాను.  మీరు చూస్తున్న ఫోటోలన్నీ (శాకాంబరి అవతారం తప్ప) నేను తీసినవే.
 
విశాలమైన ఆలయం  ఇంకా విశాలమైన ప్రాంగణంతో, సుందరమైన పరిసరాలతో  చాలా ఆకర్షణీయంగా వుంటుంది.  ఆలయ పరిసరాలు అందంగా తీర్చిదిద్దటంతోబాటు చుట్టూవున్న గుట్టలమీద సమున్నతమైన దేవతా విగ్రహాలు నెలకొల్పి ఆకర్షణీయంగా తీర్చిదిద్దారు.  పక్కనే వున్న తటాకం మీదనుంచి వచ్చే చల్లని గాలి సందర్శకుల సేద తీరుస్తూ ఆధ్యాత్మికతతోబాటు ఆహ్లాదాన్నీ అందిస్తూ వుంటుంది.  సాయం సమయంలో ఇక్కడి చెరువుమీదనుంచి వచ్చే చల్లగాలిని ఆస్వాదిస్తూ, సూర్యాస్తమయం తిలకించటం ఒక అద్భుతమైన అనుభవం.   ఇలాంటి అద్భుతమైన ప్రదేశం అవకాశం వున్నవారందరికీ అవశ్య దర్శనీయం.
 
 
 
 
 
రచన : యఱ్ఱగుంట సుబ్బారావు
శ్రవ్యకం : డా.కౌటిల్య
 

||శ్రీ రామచంద్ర పరబ్రహ్మణే నమః||
ఉపక్రమము
ధర్మం సర్వమానవులకూ సుఖాన్నే కలిగిస్తుంది. ఎవని ధర్మాచరణము అతనియందెట్టి అలజడిని కలిగింపక, పశ్చాత్తాపానికి గుఱిచేయక మనస్సును శాంతంగా ఉంచుతుందో, అప్పుడది అతనికి ఆత్మతుష్టిని కలిగించినట్లవుతుంది. అలాంటి తుష్టి కలిగి ఉండటమే సుఖముఆ సుఖము -“సర్వభూతములు నా వంటివే” – అనే తలపువల్ల వస్తుంది. అట్టి తలపే ధర్మము. ఆ ధర్మాచరణము సర్వులకూ సుఖదాయకమవుతుంది.
కాని ప్రతిజీవికి తనయందు అనురాగముంటుంది. తన కోర్కెలని ఫలింపజేసుకొనుటవలన తనకు సుఖముండు ననుకొనును. అందువలన తన సుఖమునకై ఇతరుల సుఖములను హరింపదలచును.అట్టి తలంపు అధర్మము. ఆ అధర్మాచరణముతో ఆర్జించిన సుఖము పరిణామములో మానసికాందోళనను, పశ్చాత్తాపమును కలిగించును. సంగ్రహముగా, పరులకు సుఖమును ప్రాప్తింపచేయవలెనను స్వార్థరహిత భావము ధర్మము, స్వార్థపరత్వము అధర్మము.
రాజపత్నులమధ్య మాత్సర్యములున్నను, వారిలో రాజ్యసంపాదనమునకై తీవ్రవాంఛలున్నను, అవి రాముని ధార్మికనిష్ఠ వలన అంకురదశలోనే అణగిపోయినవి. రాజకుటుంబంమందుగాని, కోసలదేశమందుగాని ఎట్టి అంతర్గత అలజడులు లేవు. అశాంతియు లేదు. ఒక్క రాముని స్వార్థత్యాగము వలన సర్వులకు శాంతి లభించినది. సిరి సంపదలతో,సమాజోత్సవములతో కళకళలాడు లంకారాజ్యము, రాక్షసజాతి రావణుని స్వసుఖపరత్వమను అధర్మా చరణమువలన సర్వనాశనమును పొందినది. రాజకుటుంబమునెట్లు ధర్మమునందు నిలిపినది, తద్ద్వారా కోసలదేశమెట్లు ధర్మారామముగా పరిణామము చెందినది రాముని ధర్మాచరణమును పరిశీలించినచో బోధపడును.
ధర్మము రాముని వ్యక్తిత్వమందతటను అభివ్యాప్తమై ఉన్నది. ఇతరులతోడి రాముని ప్రతి అనుబంధము ధర్మబద్ధమై ఉన్నది. కొడుకుగా, సోదరుడుగా, భర్తగా, క్షత్రియుడుగా, మిత్రుడుగా, శత్రువుగా రాముని ఆచరణ ధర్మబద్ధమై ఉన్నది….ఆ రాముని ఒక్కొక్క ధర్మాచరణని విపులంగా పరిశీలిద్దాం……….
 
 

రాముని పుత్రధర్మము
రామాయణము ఒక ఉత్తమ ధార్మికగ్రంథము. రామాయణ కథానాయకుడైన రాముడు రూపుదాల్చిన ధర్మము-(“రామో విగ్రహవాన్ ధర్మః”, అర – ౩౭-౧౩). సమాజమందు వివిధ సంబంధముల వలన వివిధ రూపములనున్న ధర్మమును రాముడు ఆచరణముద్వారా ప్రదర్శించినాడు. తండ్రికి తనయుడుగా, తమ్ములకు అన్నగా, భార్యకు భర్తగా, స్నేహితులకు స్నేహితుడుగా, ప్రజలకు ప్రభువుగా, శత్రువులకు శత్రువుగా – ఆయా ధర్మములను ఆచరించుటయే గాక వానిని ఉన్నత శిఖరాలకు కొనిపోయినాడు.
రాముడు కేవలం ధర్మమూర్తియేగాక దయాద్యనేక గుణములకు నిలయమైనవాడు. అక్రౌర్యము,కృతజ్ఞత, ఉపకారబుద్ధి, దయాదాతృత్వములు మొదలగు సద్గుణములు ఆయనను వచ్చి చేరినవి. రామునియందున్న ఈ దయాధర్మములకు విరోధముగాని, సంఘర్షణముగాని కలుగక సమన్వయమును పొందినవి. ధర్మనిర్వహణదీక్ష దృఢముగాలేనిచో దయా ధర్మములకు సంఘర్షణము కలిగి మానసికక్షోభకు దారి తీయును”ప్రిన్స్ హేమ్లెట్” విషయమున అది అట్లు పరిణమించినది. తన తండ్రిని చంపిన పినతండ్రిని చంపి, పగతీర్చెదనని భూతరూపమున వచ్చిన తండ్రికి మాటయిచ్చి ప్రిన్స్ హేమ్లెట్ ప్రమాణము చేయును. కాని దాని నిర్వహణమునకు దయాద్యనేకభావములు, సంశయములు ఆటంకములైనవి. ఆ ఆటంకముల నధిగమించి తన విద్యుక్తధర్మాచరణమతనికి దుర్ఘటమైనది. చివరకు తన ప్రాణముపోవు సందర్భములో దానిని నిర్వహించినాడు. తన ధర్మనిర్వహణలో స్థిరచిత్తత లేకపోవుటవలననే తగిన సమయములో చేయలేకపోయినాడు. విషాదమునకు భాజనమైనాడు.
కాని, రాముడు మార్దవమును, స్థిరబుద్ధిని కలిగియున్నవాడు -(“మృదుశ్చ స్థిరచిత్తశ్చ” – ఆయో ౨-౩౨).తన ధర్మనిర్వహణమునకు దయాదిభావములు అడ్డుకొనినను, తన దృఢధర్మదీక్షతో వానిని తనకనుకూలముగా మలచుకొనినాడు. తండ్రి ఆనతి మేరకు తాను వనవాసము చేయవలసియున్నది. నిర్దోషియు,నిరపరాధియునైన తాను వనవాసము చేయుట తల్లికిగాని, సోదరులకుగాని, మంత్రి పురోహితాదులకు గాని, మిత్రులకుగాని, ప్రజలకుగాని సమ్మతము కాదు. నిష్కారణముగా తాను అడవులలో ఇడుములు పడుట వారికి దుఃఖకారణమైనది.రామునకు రాజ్యము పోయినందుకుగాని, వనవాసము చేయవలసి వచ్చినందుకుగాని విచారము లేదుకాని తన కష్టానికి దుఃఖించుచున్న కౌసల్యాదుల దుఃఖమునకు శోకించినాడు-( వ్యసనేషు మనుష్యాణాం భృశం భవతి దుఃఖితః”- అయో – ౨-౪౦)కైకేయి వలన తండ్రి సమక్షమున వనవాసానతిని స్వీకరించినపుడు రామునిలో ఎట్టి వ్యథ కనిపించలేదు-(“తదప్రియం……వచనం మరణోపమమ్, శృత్వా న సంవివ్యథే రామః”- అయో ౧౯-౧)- సామాన్యులకు అట్టి అప్రియవచనము మరణవిషయమువలే అప్రియమైనది. కాని రాముడా అప్రియ విషయమునకు వ్యథ చెందలేదు. అయితే ఈ హఠాత్ విపరిణామము కౌసల్యాదులనెట్లు కుదిపివేయునో అను విషయమును విచారించుట ప్రారంభించుటతో రామునిలో దుఃఖోదయమైనది. శోకమూర్తియైన లక్ష్మణుని, దీనవదనులైన ప్రజలను చూడగా  వృద్ధినందిన దయావేశము కౌసల్యాదేవి యెదుట బహిర్గతమైనది. అప్పటివరకు నిలిపియుంచిన దుఃఖము తల్లి దుఃఖమును చూచి దుర్నివార్యమై ప్రకటితమైనది.తల్లితో కలిసి తానును దుఃఖించినాడు.
ఇట్లు పరుల దుఃఖమునకు కరగిపోవు పరమకారుణికత్వము,ఎట్టిస్థితిలోనైనను చెక్కుచెదరని దృఢధర్మదీక్ష, రామునిని ఆశ్రయించి ఉన్నవిరామునియందున్న దయాధర్మములకు సంఘర్షణము లేదు. అందువలన ఆయనకు మానసికక్షోభ లేదుకాని కౌసల్యాదులవలన తన ధర్మ నిర్వహణమునకు బాహిరమైన ప్రతిఘటనమున్నది. వారు తమదైన ధర్మ దృష్టితో రాముని ధార్మికత్వమును ఎదుర్కొనినారు.
మున్ముందుగా ఈ ప్రతిఘటనము తల్లియైన కౌసల్యవలన కల్గినది. కౌసల్యాదేవి పేరునకు పట్టపుదేవియైనను భర్త్రనురాగమునకు, ఆదరణమునకు నోచుకొనలేదు. అనేక వ్రతోపవాస నియమాదులనాచరించి కనిన రాముడనిన ఆమెకు ప్రాణమురాముడు తన సద్గుణరాశితో తండ్రి , ప్రభువు అయిన దశరథునకు అత్యంత ప్రీతి పాత్రుడయినాడు జ్యేష్ఠుడు, గుణశ్రేష్ఠుడయిన రామునకు యౌవరాజ్యాభిషేకమునకు తండ్రి నిశ్చయించినాడు. ఎప్పటినుండియో తన మనస్సులోనున్న ఈ కోరిక సఫలమగుటకు కౌసల్య ఎంతగనో సంతోషించినది. సపత్నీతిరస్కారము, భర్తృ నిరాదరణమును భరించుచున్న ఆమెకు ఈ పరిణామము తన జీవితమందు శుభోదయముగా తలంచినది. ఇట్టి స్థితిలోనున్న ఈమెకు రాముని పట్టభంగము, వనగమనము భరింపనశక్యమైన దుఃఖహేతువయినది. రాముడు తనవద్ద లేనిచో తనకు కలుగనున్న దుర్దశను తలచుకొని విలవిలలాడినది. ఎట్లైనను రాముని, వనగమన నిశ్చయము నుండి మరల్ప ప్రయత్నించినది. పుత్రునకు తండ్రిమాట ఎట్లు అనుల్లంఘనీయమో తల్లిమాటకూడ అట్లే దాటరాదని చెప్పుచూ, పూర్వులను ఉదహరించినదితండ్రి వనమునకేగుమనిన “తల్లినైన నేను వలదని వారించుచున్నానునా మాట పాటింపు” మనినది –
“యథైవ రాజా పూజ్యస్తే గౌరవేణ తథాహ్యహమ్|
త్వాం నాహమనుజానామి న గంతవ్యమితో వనమ్||” -( అయో౨౧-౨౪)
తల్లియైన తనమాటను కాదనినచో తనను వనమునకు ఆయనతో తీసుకుని పొమ్మన్నది. అట్లు కానిచో లక్ష్మణుడు చెప్పినట్లు బలాత్కారముగా రాజ్యమును కైవశము చేసికొనుటకు తన సమ్మతిని సూచించినది. రాముని పరోక్షమున పరిణమించనున్న తన దుఃస్థితిని చూపి రామునకు తనయందు దయను కల్గించి, తన ప్రేమపాశముతో బంధించి, తనకనుకూలమైన ధార్మికవచనములతో ఇఱుకునపెట్టి రాముని వనగమన నిశ్చయమును నిరోధింప యత్నించినది.
 
రామునకు తండ్రియన ప్రత్యక్షదైవము. ఆయనమాట రామునకు అనుల్లంఘనీయము. తండ్రిమాట ధర్మమా, అధర్మమా అను విచారణగాని, చేయవచ్చునా లేదా అను సంశయముగాని, ఎట్టి స్థితిలో ఆమాట చెప్పుచున్నాడన్న వివేచనగాని, ఆ చెప్పెడు విషయము చెప్పుచున్న తండ్రికి ఇష్టమా,అయిష్టమా అను ఆలోచనగాని, తండ్రి వియోగము తనకు దుఃఖకరమా, సుఖకరమా అను విచికిత్సగాని రామునకు లేవు. అందువలననే పట్టాభిషేకమును, పట్టభంగమును సమబుద్ధితో స్వీకరించినాడు.”రాజ్యాధికారమును త్యజించుచు, వనగమనమునకు సుముఖుడైన రామునిలో, సమదర్శియైన స్థితప్రజ్ఞునకువలె యెట్టి మనోవికారము లేదు.”-
” న వనం గంతుకామస్య త్యజతశ్చ వసుంధరామ్
సర్వలోకాతిగస్యేవ లక్ష్యతే చిత్తవిక్రియా”- (అయో౧౯-౩౩)
 
తండ్రి సమక్షమున కైకేయి ద్వారా ప్రకటితమైన తండ్రియాజ్ఞను నిర్వహించుటకు ఆ క్షణమందే త్రికరణశుద్ధిగా నిశ్చయించుకొనినాడు. ఆ నిశ్చయమును నిర్వహింతునని సత్యముమీద ప్రమాణము చేసి కైకేయీ దశరథులతో పలికినాడుఈ విధముగా తండ్రిమాటపై తన వనగమనమును త్రికరణశుద్ధిగా నిశ్చయించుకొనినను, దానిని సత్యము మీద ప్రమాణము చేసి ప్రకటించినను, తల్లి శుభాశంసనము,ఆశీర్వాదము, అనుమతి లేకుండా దానిని నిర్వహించరాదు. తల్లి ఏమో తన అనుమతి ఇచ్చుటకు సుముఖముగా లేదుతన సమ్మతిని నిలిపి ఉంచుటకు ఆమె చూపిన హేతువులన్నింటికి, హేత్వంతరములను చూపి అందుకు ఆమెను అంగీకరింపజేసి, ఆమె సమ్మతిని, ఆశీస్సులను పొందవలసియున్నది. ముందుగా రాముని పరోక్షమందు తన దుఃస్థితిని ఊహించుకుని భయపడుచున్న తల్లికి భరతుని దిక్కుగా చూపినాడు. భరతుడు పరమసాధువు, సజ్జనుడు. ఆయన ఆమెను పరమ పూజ్యురాలుగా భావించి పూజించునని, ఆయన యేలుబడిలో ఆమెకెట్టి ఇక్కట్టుగాని, భయముగాని ఉండబోదని కౌసల్యకు ధైర్యమును, విశ్వాసమును కల్గించినాడు. ప్రధానముగా రాముని ఇఱుకున పెట్టదగినది తనమాటకు తండ్రిమాటతో సమప్రాధాన్యమును కోరిన కౌసల్య కోరికఇక్కడ ఎవరిమాటను పాటింపవలయును? ఈ సమస్యను రాముడు సులభముగనే పరిష్కరించుకొనినాడు,ఆ పరిష్కారము వేఱొక కోణమునుండి దర్శించినాడుకౌసల్య రామునకు తల్లియగుటకుముందు దశరథునకు భార్యతల్లిగా రాముని శాసించుటకు ముందు భార్యగా తనధర్మమును గుర్తెరుగవలసియున్నదిభర్త్రనుసరణమే భార్యకు పరమధర్మమని, భర్త,ప్రభువు అయిన దశరథుని మాటకు విరోధించి పలుకరాదని, తన వియోగమునకు కుమిలిపోవుచున్న భర్తను ఊరడించవలసియున్నదని కౌసల్యకు ఆమె స్వధర్మమును స్మరింపజేసినాడు. ఇక భర్త బ్రతికియుండగా స్త్రీ పుత్రుననుసరింపరాదని, భర్తలేని స్త్రీ మాత్రమే అటుల చేయవచ్చునని సనాతన స్త్రీధర్మమును చెప్పి ఆమెను నిరుత్తరను చేసినాడుఇక చేయునదిలేక రాముని వనగమనమునకు తన సమ్మతిని తెలిపి,ఆశీర్వదించి, మంగళాశాసనము చేసినది.
 
రామునకు సంప్రాప్తమైన ఈ అర్థవి పరిణామము లక్ష్మణుని శోకక్రోధములతో పెనవేసినదిఏ అపరాధము చేయకయే రాముడు రాజ్యమును పోగొట్టుకుని, వనవాసము చేయవలసివచ్చుట లక్ష్మణునకు భరింపరాని శోకమునకు హేతువైనది. దీనికి బాధ్యులైన కైకేయీ దశరథులపై క్రోధద్వేషములు పెల్లుబికినవి. ఆ ద్వేషదృష్టితో చూచుచున్న లక్ష్మణునకు మొదట ప్రకటించిన రామాభిషేకముకూడ కాపట్యముతో కూడినదనియే తోచినది. ముందు రామాభిషేకమును ప్రకటించుట, పిమ్మట దానికి వరము హేతువుగా భంగము కలిగించుట – అనునవి కైకేయీ దశరథులు ముందుగా రచించుకొనిన పథకము ప్రకారము జరిపించినవే అని వారిపై దోషారోపణము చేసినాడు. అట్టివారు పెద్దలే అయినను వారిని శాసించుట ధర్మమే అనుటకు ఒక శాస్త్ర వచనమును ఉదహరించినాడు-
” గురోరప్యవలిప్తస్య కార్యాకార్యమజానతః
ఉత్పథం ప్రతిపన్నస్య కార్యం భవతి శాసనమ్” – “(అయో౨౧-౧౩)
అదియునుగాక  క్షాత్రధర్మమును పాటించువాడు, మఱల బాల్యము పొందినవానివలె విచక్షణాజ్ఞానములేనట్టి రాజుయొక్క ఈ మాటను కొడుకైన వాడెవడు పాటించును –
“తదిదం వచనం రాజ్ఞః పునర్బాల్యముపేయుషః
పుత్రః కో హృదయే కుర్యాత్ రాజవృత్తమనుస్మరన్” – ( అయో౨౧-౭)
అని బలాత్కారముగనైనను, రాజ్యమును దక్కించుకొనుట క్షాత్ర ధర్మమని చెప్పి అట్లు రాజ్యమును రాబట్టుకొనుటకు రాముని ప్రేరణ చేసినాడు
 
రాముడు ధర్మప్రధానుడు గాని అర్థప్రధానుడు కాదు. దీనినే రాముడు కైకేయితో, “నాహమర్థ పరో దేవి……విద్ధిమామ్…కేవలం ధర్మమాస్థితమ్” (అయో.౧౯-౨౦)అని చెప్పినాడు. అదియును గాక రాముడు స్వల్పకాలికమైన జీవితమందు అధర్మమార్గమున లభించు రాజ్యమును తుఛ్ఛముగా తలచినాడు – “అదీర్ఘకాలే న తు దేవి!జీవితే వృణే౭వరామద్య మహీమధర్మతః”(అయో.౨౧-౬౨) మఱియు “ద్వేష్యో భవత్యర్థపరో హి లోకే”-(అయో.౨౧-౫౭),”కేవలార్థపరుడు లోకమున ద్వేషింపబడును” అని రాముని అభిప్రాయము. అందువలన రాముడు రాజ్యరూపమైన ఈ అర్థముల రాకపోకడలను నిర్లిప్తతతో, సమదృష్టితో దర్శించినాడు. కావుననే కైకేయీ దశరథులపై క్రోధముగాని, ద్వేషముగాని లేదు. ఒకవేళ తనకు అర్థము సంప్రాప్తమయినను అది తనవారి సుఖమునకే అని తలచువాడు.మొదట తనకు రాజ్యాభిషేకము చేయుదునని తండ్రి చెప్పినపుడు రాముడు లక్ష్మణునితో – ” యథేచ్ఛముగా రాజ్యసుఖములననుభవింపుము. మీ కొఱకే నేను రాజ్యము కోరునది” అని చెప్పినాడు. మనుష్యుని జీవితకాలము స్వల్పము, అర్థము స్వాభావికముగా చంచలమైనది. దీనిని గుర్తించి మానవుడు అధర్మరూప ధనమునకాశింపరాదు. ఇది రాముని నిశ్చయము. ఇక రాజ్యమును పొందుటకు లక్ష్మణుడు చూపిన క్షాత్రధర్మము పాపభూయిష్ఠమైనది. దానిని క్రూరులు, క్షుద్రులు, ధనలుబ్ధులు మాత్రమే అనుసరింతురు. అట్టిమార్గము తన కనుసరణీయము కాదని, తనదైన ధర్మమార్గమును అనుసరింపుమని లక్ష్మణునకు సమాధానము చెప్పి శాంతపరిచినాడు.
“తదేనాం విసృజానార్యాం క్షత్రధర్మాశ్రితాం మతిమ్
ధర్మమాశ్రయమాతైక్ష్ణ్యం మద్బుద్ధిరనుగమ్యతామ్”- (అయో౨౧-౪౩)
 
రాముడనిన ప్రజలకు ప్రాణము. ఆ ప్రాణము తమ్ము వీడిపోవుటకు సహింపని ప్రజలు వనవాసమునకేగుచున్న రాముననుసరించిరి. రాజు, రాణులు తదితరులైన రాజపురుషులు రామునిని కొంతదూరము అనుసరించి వెనుతిరిగినను ప్రజలు మాత్రము తిరిగి పోలేదు. తల్లిని, తమ్ముని సమాధానపఱచి తన వనవాసమునకు వారిని అంగీకరింపజేసినను, ప్రజలను నివారింపలేకపోయినాడు. అట్లే ప్రజలు కూడా రామునిని నివారింపలేక తామే రాముననుసరించిరి. వీరందరు సరయూనదీ తీరము చేరుసరికి నాటికి ప్రొద్దు క్రుంకినది. ఆ రాత్రికి అందరు అచ్చట విశ్రమించినారు. మఱునాడు ప్రజలు మేల్కొనకముందే నిద్రలేచిన రాముడు సీతాలక్ష్మణులతో సుమంత్రునితో కలిసి రథమునెక్కి పట్టణదిశగా పోవునట్లు పోయి మఱలి సరయూనదిని దాటివెళ్ళినాడు. మేల్కొనిన ప్రజలు తమ నిద్రను నిందించుకొనుచు రథమార్గమునుబట్టి భ్రాంతులై పట్టణమునకే తిరిగిపోయిరి. ఇక్కడ ఒక ప్రశ్న పుట్టునుప్రజలు రాముని ప్రాణసమానముగా భావించి, అనుసరించి వచ్చుచుండగా వారినట్లు భ్రాంతులను చేసి, మోసగించి వెళ్ళవచ్చునా? అనునది. ఈ విషయమును పరిశీలించునపుడు జాగరూకత వహించవలసియున్నది. ప్రజలకు రాముడెట్లు ప్రాణసమానుడో, రామునకు ప్రజలట్లు ప్రాణాధికప్రియులు. వారికై తానెన్ని కష్టములనైనను సైరించును, ఎన్ని త్యాగములైన చేయునుకాని తన కొఱకు వారు కష్టపడకూడదనునది రాముని నిశ్చయము.”రాజకుమారులు పౌరులను వారికి కల్గిన దుఃఖములనుండి విముక్తులని చేయవలసియున్నదిఅంతేగాని తమ దుఃఖములకు వారు దుఃఖించరాదు.”
“పౌరా హ్యాత్మకృతాద్దుఃఖాత్ విప్రమోచ్యా నృపాత్మజైః
న తు ఖల్వాత్మనా యోజ్యా దుంఖేన పురవాసినః”.(అయో౪౬-౨౩)
తాను రథమునెక్కి వనవాసమునకు తరలగా, వృద్ధులైన పురవాసులు కాలినడకన రాముననుసరింపజాలక వ్యథచెందుచుండ, వారిని చూడజాలక రాముడు రథముదిగి తానును కాలినడకన వనమునకు సాగినాడు.(“పదాతీంస్తాన్….న శశాక ఘృణాచక్షుః పరిమోక్తుం రథేన సః”, “పద్భ్యామేవ జగామాథ ససీతస్సహలక్ష్మణః” -(అయో౪౫-౧౯-౧౮)అట్టి కృపాపరుడైన రాముడు, గృహదారసుతాదులను వదిలి, అన్నపానములు మాని, వృక్ష మూలములనాశ్రయించి, అలసి నిదురించు వారి దైన్యస్థితిని చూచి కరగిపోయి వారు తన్ననుసరించుటకు సమ్మతించలేదు. అదియునుగాక ప్రజలతో కలసి వనవాసము చేసిన అది జనవాసమే అగును. లోగడ దశరథుడు ప్రజనంతా వనమునకు తరలింతునన్నపుడు దానికి రాముడు సమ్మతించలేదు. అటుల చేసిన అది వనవాసము కాకపోవునని చెప్పినాడు. మఱియు లోకాచారము విచారించినను రాముడు చేసినపని సబబుగనే కనిపించును. బిడ్డలను తీసికొనిపోరాని, పోలేని చోటులకు పోవునపుడు తల్లిదండ్రులు వారిని ఏమార్చి పోవుట మోసమగునా? రాముడు వనమునకు ప్రజలను అనుమతించినచో తనకు వ్రతభంగమగునువారిని అంగీకరింపజేసి పోవుట దుర్ఘటమైన విషయముకావున తనకు వ్రతభంగము కలుగకుండుటకును, ప్రజలు పట్టణమున సుఖముగా నుండుటకును రాముడు అటుల చేయవలసి వచ్చినది.
 
కౌసల్యాదులను ఒప్పించి, ప్రజలనుండి తప్పించుకుని,  భరద్వాజ ఋషి సూచనమేరకు, చిత్రకూట పర్వత ప్రాంతమందు సీతాలక్ష్మణులతో నివసించుచున్నను, రాముని వనవాసమునుండి మఱల్చుటకు చేయు ప్రయత్నములు ముగియలేదు. పట్టాభిషేకమునకు తిరస్కరించిన భరతుడు, కోసల రాజ్యమునకు రామునినే రాజుగా చేయుటకు సకల జనపరివారముతో, అభిషేక ద్రవ్యములతో, చతురంగబలములతో , చిత్రకూటము చేరినాడు. తండ్రి మరణమునకు దుఃఖించి, తిలోదకాదులిచ్చి, స్వస్థుడైన రామునిని భరతుడు పట్టణమునకు తిరిగివచ్చి రాజ్యపాలన చేయవలసిందిగా కోరినాడు. తండ్రికిచ్చిన మాటకు కట్టుబడియున్న రాముడు రాజ్యాభిషేకమును తిరస్కరించినాడు. స్త్రీ వ్యామోహములో ధర్మము తప్పి నరకగామి కానున్న తండ్రిని, స్వార్థపరురాలై అధర్మమునకు పాల్పడి లోకనిందను పొందిన తన తల్లియైన కైకేయిని, జ్యేష్ఠునకు చెందిన రాజ్యమును, చిన్నవాడైన తాను స్వీకరించి అధర్మవర్తనుడుగా లోక పరీవాదాస్పదుడు కానున్న తనను – నరకమునుండి, లోకాపవాదమునుండి కాపాడవలసిందని రామునిని భరతుడు కన్నీటితో వేడుకొన్నాడు. కొడుకులందు, భార్యలందు యథేచ్ఛముగా ప్రవర్తించుటకు తండ్రికి అధికారమున్నదనియు, వరములిత్తునని బాసచేసి దానిని నెరవేర్చుటవలన తండ్రికి పాపము కలుగదనియు, తనకప్పువడియున్న వరములను భర్తనుండి రాబట్టుకొనుటలో కైకమ్మ దోసమేమియు లేదనియు, శుల్కరూపమున కైకేయి సంతానమునకు దత్తమయిన రాజ్యమును భరతుడు స్వీకరించుటలో అధర్మము లేదనియు, తత్కారణముగా వారి ముగ్గురకు నరకప్రాప్తియుండదనియు రాముడు భరతుని నిరుత్తరుని చేసినాడు. ప్రాయోపవేశమునకు నిశ్చయించుకున్న భరతుని రాముడా ప్రయత్నమునుండి విరమింపజేసినాడు. తన ప్రయత్నములన్నియు విఫలము కాగా, తనవెంట వచ్చిన ప్రజలను రాముని ప్రార్థింప ప్రేరేపించాడు. రాముని ధార్మికనిష్ఠకు ముగ్ధులైన ప్రజలు ఆయనను మరల్చుటకు సుముఖముగా లేకపోవుటయేగాక రాముని నిశ్చయము ధర్మబద్ధమయినదని చెప్పిరి.
 
భరతుని అవస్థకు జాలిపడి జాబాలి అను రాజపురోహితుడు కొన్ని నాస్తికవాక్యములతో రాముని నెదుర్కొనినాడు. ఈ లోకమున తండ్రికొడుకులగుట కేవలం యాదృచ్ఛికమనియు, చనిపోయిన తండ్రికి బ్రతికియున్న కొడుకుపెట్టు తర్పణములు  ఆయనకు చేరవనియు, అట్లే మరణించిన తండ్రికిచ్చిన మాట చెల్లించనవసరము లేదనియు, తత్కారణముగా తండ్రికి నరకము ప్రాప్తించుటకు పరలోకములే లేవనియు, అందువలన భరతుడిత్తుననుచున్న రాజ్యమును స్వీకరించి రాజభోగముల ననుభవింపవలసినదిగా రాముని కోరినాడు. లోకములన్నియు సత్యమునందు ప్రతిష్ఠితములై యున్నవనియు, లోకమునందు వర్ధిల్లుటకు ధర్మము సత్యము నాశ్రయించి యుండుననియు, తాను పుత్రరూపధర్మమును నిర్వహింతునని సత్యముమీద ప్రమాణము చేసితిననియు, అట్టి తనమాటను కైకమ్మ విశ్వసించినదనియు, మాట తప్పినచో అట్టివానిని పామును చూచినట్టుగా చూచి భయపడుదురనియు, తల్లి దండ్రులకిచ్చిన మాటను వమ్ముచేసి తమ్ముడిచ్చిన రాజ్యమునెట్లు స్వీకరింతునని రాముడు జాబాలికి బదులు చెప్పినాడు. రాముని మరల్చుటకు వశిష్ఠుడు చేసిన ప్రయత్నముకూడ ఫలించలేదు. వసిష్ఠునకు చెప్పవలసిన సమాధానము భరతునితో చేసిన సంవాదములో అంతర్గతమైయుండుటవలన రాముడేమియు వసిష్ఠునకు బదులు చెప్పలేదు.
 
రాముడు తన పుత్త్రరూప ధర్మమును సత్యధర్మములను ఆలంబనము చేసికొని నిర్వహించినాడు. ఈ నిర్వహణమునకెదురైన ఆటంకములు, వానిని రాముడు నివారించుకొనిన విధము ఇప్పటివరకు పరిశీలింపబడినది. ఇక రాముని ఈ ధర్మనిర్వహణము సఫలమైనదా లేదా అను విషయమును పరిశీలించవలసియున్నది. చిత్రకూటమున రామాశ్రమమందు రామభరత సమాగమము, సంవాదము చూచుటకు, వినుటకు భరతునితో వచ్చిన పట్టణవాసులే కాకుండా, అరణ్యవాసులైన మునులు వచ్చిరి సిద్ధులు, సిద్ధర్షులు అంతర్హితులై అచట నుండిరి. లోకము నందు ధనముకొఱకు, రాజ్యము కొఱకు వాదులాడుకొనినవారు, పోరాడుకొనినవారు కలరుగాని, నిస్వార్థముగా సంపద్రాజ్యములను త్యజించుటకు అహమహమికతో ముందుకు వచ్చువారు అరుదు. రాజ్యంలో ఉంటూ, రాజ భోగములనుభవించుచున్న రాజకుమారులగు రామభరతులు రాజ్యమును తృణప్రాయముగ త్యజించు వారి శీలౌన్నత్యము అచటి మహర్షులకు,  సిద్ధర్షులకు ఆశ్చర్యజనకమైనది. అంతర్హితులైన సిద్ధర్షులు భరతునితో-“నాయనా! రాముడు  తండ్రికిచ్చినమాటను పాటించి వనవాసము చేయవలసియున్నది. రాముడు పుత్త్రధర్మనిష్ఠుడై ఉన్నందున దశరథుడు కైకేయీ ఋణవిముక్తుడై స్వర్గమును పొందినాడు.”(“అనృణత్వాచ్చ కైకేయ్యాః స్వర్గం దశరథో గతః”-(అయో౧౧౨-౬) అని చెప్పిరి.
రావణవధ జరిగిన మీదట బ్రహ్మాదిదేవతలు పరమేశ్వరునితోకూడ రామునకు ప్రత్యక్షమగుదురు. పరమేశ్వరుని కరుణవలన రాముడు తండ్రిని దర్శించును”నాయనా! పుత్రుడవుగా నీవు నిర్వహించిన ధర్మము సఫలమైనది. నీవు నన్ను సత్యప్రజ్ఞునిగా చేసిన కారణమున నాకు స్వర్గము లభించినది. పుత్రునివలన తరించిన కాశ్యపునివలె నేనును తరించితిని”
“తారితో౭హం త్వయా పుత్త్ర! సుపుత్రేణ మహాత్మనా
అష్టావక్రేణ ధర్మాత్మా తారితో బ్రాహ్మణో యథా” – ( యుద్ధ౧౨౨-౧౭)
అని రాముని పుత్త్రధర్మ నిర్వహణ సాఫల్యమును ప్రత్యక్షముగా రాముని కెఱిగించినాడు. దీనినిబట్టి రాముడు దృఢదీక్షతో నిర్వహించిన ధర్మనిష్ఠ సత్యమైనదని సప్రమాణకముగా ఋజువయినది
 
|| ఓం శాంతిశ్శాంతిః ||


రచన : కె. రాజశేఖర రాజు
 
15 సంవత్సరాల వయసులో చందమామ కథతో మొదలుపెట్టి 80 ఏళ్ల వయసులో చందమామ కథతోనే జీవితం ముగించిన తెలుగు విశిష్ట కథా రచయిత అవసరాల రామకృష్ణారావు గారు. బాల్యంలో అమ్మ చెప్పిన కథనే ఊకొట్టే భాషలోకి మార్చి ఆయన పంపిన ‘పొట్టిపిచిక కథ’ తొలి చందమామ పత్రికలో -1947 జూలై- యధాతథంగా అచ్చయి ఆయన సాహితీ ప్రస్థానానికి తొలి బీజం వేసింది. దాదాపు అరవైనాలుగు సంవత్సరాల తర్వాత ఈ సంవత్సరం మొదట్లో ఆయన తన చందమామ జ్ఞాపకాలు పంపుతూ, పొట్టిపిచిక కథ రూపంలో తన బాల్యంలో తొంగి చూసిన ఆ తొలి కిరణపు రూపురేఖలే నేటి ఈ వృద్ధాప్యంలో కూడా కొనసాగడం మించిన ఆశ్చర్యం, ఆనందం ఇంకేముందని గర్వంగా చెప్పుకున్నారు.
 

“ఓ బడుగు జీవి తను కష్టపడి సాధించుకున్నది అది లేషమే ఔగాక, పోగొట్టుకుంటుంది. ఎంతమందినో కలుసుకుని, ఎవరూ కలిసిరాకపోయినా, పట్టుదల వదలక, చివరికి విజయం సాధిస్తుంది. అదీ ‘పొట్టి పిచిక కథ’ అదే నా విజయసూత్రం అవుతుందని ఆనాడనుకోలేదు! వెయ్యి పైగా రచనలు చేసి, ఈనాటికీ తల వంచక, కలం దించక తెలుగు కథకుడిగా కొనసాగుతున్న నాకు వేగుచుక్క ఆ కథే కదా! పక్షులతో జంతువులతో మనుషుల్ని కలిపి సామాజికాంశాల్ని సరళంగా చెప్పవచ్చునని నేను నేర్చుకున్నది. చందమామ పత్రిక చలవవల్లనే. ‘గణిత విశారద’ అనే నవల రాసింది చందమామ పఠన స్పూర్థి తోనే. సైజుతో పాటు చురుకుతునంలో కూడా నాటి పొట్టి పిచిక లక్షణాలు ఇప్పటికీ నాలో మిగిలి ఉన్నాయని నా మీద నేను వేసుకునే సోకైన జోకు! నా తొలి ప్రేమ ‘చందమామ.’ వాక్రూప వర్ణార్ణవం… ఈ నాటికీ కథాసుధల్ని వెదజల్లుతూ హాయిగా జీవించగలిగే నా మనోధృతికి నాటి ‘చందమామే’ మదురస్మృతి!”
 
చందమామ కథ ఇచ్చిన ఊపుతో తాను రాసిన సుప్రసిద్ధ పిల్లల రచనల్లో ‘కేటూ డూప్లికేటూ,’ ‘మేథమేట్రిక్స్,’ మూడు భాగాలూ, ‘ఆంగ్రేజీ మేడీజీ,’ ‘ఆంగ్రేజీ యమఈజీ’ వంటి అరడజను రచనలు భాగమని కూడా ఆయన ఘనంగా చెప్పుకున్నారు.
 
ఈ కథా పురుషుడి మాన్య ప్రశంసతో చందమామ జన్మ సార్థకమైంది. ‘ప్రపంచం ఎంతగా మారినా సరే.. చందమామ కథ మారకూడదు’ అంటూ ప్రపంచం నలుమూలలనుంచీ చందమామ వీరాభిమానులు ఒకే మాటగా ఉంటూ చందమామ దశను దిశను మార్చే ప్రయత్నం జరపినప్పుడల్లా ఉత్తరాలతో, ఈమెయిల్స్‌తో కొడుతున్న నేటి కాలంలో కూడా, ‘ఏ పత్రికకైనా సరే మార్పులు తప్పవు, కాలానుగుణంగా మార్పును అంగీకరించవలసిందే’ అంటూ స్వల్ప పరిచయంతోటే ఆత్మీయంగా ఫోన్‌లో నుడివిన పలుకులు మర్చిపోవడం ఎలా సాధ్యం? పత్రిక మనుగడకు సంబంధించి, యాజమాన్య దృష్టి కోణంలో మార్పు సహజం అంటూ సమస్యను రెండు వైపుల నుంచీ అర్థం చేసుకుంటూ ఆయన చందమామలో మార్పులను ఆమోదించిన తీరుతో బహుశా చందమామ వీరాభిమానులకు ఎవరికీ మింగుడు పడకపోవచ్చు కూడా.
 
చందమామతో మొదలై ముగిసిన ‘కథ’
 
అవసరాల రామకృష్ణారావు గారు చందమామ కథతో 1947లో తన సాహిత్య రచనా జీవితం మొదలెట్టారు. 65 ఏళ్లపాటు నిర్విరామంగా రచనలు చేస్తూ వచ్చారు. తను పాటించే నీతికి విరుద్ధమనిపించినప్పుడు ప్రచురణకు పంపకుండా ఎన్ని రచనలను ఆయన ఆముద్రితంగా ఉంచేశారో లెక్క తెలీదు కాని జీవిత పర్యంతం వెయ్యి రచనలపైగా చేసినట్లు ఆయనే చెప్పుకున్నారు. ఆయన రాసిన వాటిలో ‘సంపెంగలూ-సన్నజాజులూ’ నవల ఆయనకు మంచి పేరు తెచ్చింది.
 
ఈ జనవరి 27న హైదరాబాదులో దాసరి సుబ్రహ్మణ్యంగారి ప్రధమ వర్థంతి సందర్భంగా ఆయన చందమామేతర సీరియల్స్ ఆవిష్కరణ సందర్భంగా సిటీసెంట్రల్ లైబ్రరీ సమావేశమందిరంలో కలుసుకున్నప్పుడు మా అందరి ముందూ ఒక మెరుపు మెరిసినట్లయింది వందమంది దాకా చందమామ అభిమానులు, వీరాభిమానులు, చందమామ రచయితలు, పాఠకులు ఒక చోట చేరిన ఆ అరుదైన సన్నివేశంలో ఆయన 80 ఏళ్ల వయస్సులో కూడా ఎంత చలాకీగా కనిపించారో..
 
సైజుతో పాటు చురుకుతనంలో కూడా నాటి పొట్టి పిచిక లక్షణాలు ఇప్పటికీ మిగిలి ఉన్నాయని ఈయన తనమీద తను సోకైన  జోక్ వేసుకుంటారట. అది అక్షరాలా నిజం. ఆయన రూపాన్ని చూసినా, ఫోన్‌లో మాట్లాడినా గలగలగలమనే పిచ్చిక కువకువలనే తలపించే మూర్తిమత్వం.
 
ఆ సమావేశంలో కుదురుగా మాట్లాడటం సాధ్యం కాకపోయినా తర్వాత ‘రచన’ సంపాదకులు శాయిగారు ఆయనతో మాట్లాడించినప్పుడు నాలో ఒక్కటే ఆలోచన. మన కళ్లముందు మిగిలి ఉన్న ఈ తొలి చందమామ అపురూప కథకుడి చందమామ జ్ఞాపకాలు ఎలాగైనా సంపాదిస్తే ఎంతబాగుంటుంది! ఆయన రాయగలరా, రాసి పంపగలరా, వయస్సు సహకరించగలదా..
 
కానీ, ఆయనతో మాట్లాడాక ఆ గలగలల శబ్దం ముందు ఈ సందేహాల ‘గలదా’లన్నీ పక్కకు పోయాయి.
 
ఆయన విశాఖపట్నం వెళ్లాక రెండు రోజుల్లోగా తమ చందమామ జ్ఞాపకాలు, బోనస్‌గా చిట్టి కథ కూడా రాసి శాయిగారికి పంపడం, ఆయన వాటిని స్కాన్ చేసి వెంటనే చందమామకు ఈ మెయిల్ చేయడం నిజంగా అదొక మధురానుభూతి.
 
1947 జూలైలోనే తొలి చందమామ అచ్చయింది కనుక దీన్ని పునస్కరించుకుని 2011 జూలై నెలలో ఈ మాన్యుడి పాత కథ -పొట్టిపిచిక కథ-, ‘చందమామ జ్ఞాపకాలు,’ బోనస్‌గా అందించిన మరో చిన్న కథ -విజయమాల-లను ఒకేసారి ప్రచురిస్తే బాగుంటుందన్న శాయిగారి ప్రతిపాదనను యాజమాన్యం వారికి చెప్పడం. వెంటనే అది ఆమోదించబడటం జరిగిపోయింది. ఒకే రచయితవి మూడు రచనలు ఒకేసారి ప్రచురించిన చరిత్ర ఇటీవలి చందమామ చరిత్రలో లేదు. ఆవిధంగా చందమామ తనను తాను గౌరవించుకున్నట్లే.
 
చందమామ 64వ సంవత్సరంలోకి అడుగుపెట్టిన వేళ ఈ జూలై నెలలో పచ్చిన తన మూడు కథలు చూసుకుని ఆయన ఎంత మురిసిపోయారో! ఈ సందర్భంగా ఆయన గురించి చందమామలు బ్లాగులో ప్రచురించిన కథనాన్ని ఆయన ఎంతగా ఆస్వాదించారంటే అదే ఊపులో జూలైలోనే ఆయన ‘తాత చేతి నీతి కథలు’ శీర్షికతో రెండు కథలు రాసి పంపించారు. ఈ సందర్భంగా ఆయన నాకు పంపిన లేఖ కూడా ఎంత సాహితీ, రాజకీయ భరితమైన విరుపుతో ఉందో చూడండి.
 
రాజశేఖరా! రమ్యాక్షరా!
మీరు చేసిన అభ్యర్థనతో
అంతకు మించి
జూలై చందమామలో నన్ను
Re (cover) చేసిన పద్ధతిలోని
ఆత్మీయతకు ప్రతిస్పందించడంతో,
అన్నిటినీ మించి
బ్లాగులో బాగుబాగు అనిపించే నా పరిచయ ముఖచిత్రానికి మురియడంతో,
ఇందుతో మరి రెండు
నా కొత్త కథలు అందిస్తున్నాను.
వీటిని ప్రచురణకు అంగీకరించడంలో
మీకు గల సాధకబాధకాలు నాకు తెలీవు.
‘సంపాదకుడెవరైనా
చింపాంజీ కన్న నయము సిరిసిరిమువ్వా!’
అన్నాడు శ్రీశ్రీ మరెక్కడేం చూసో.
అదిష్టానం అరిష్టానికి కట్టుబడిన ఆంధ్రా
కాంగ్రెస్ మంత్రుల్లా అనేక పరిమితులు మీకు.
వరసగా రాసిపారేద్దామన్న దురాశతో
‘తాతచేతి నేతికతలు’ గా 1, 2 పంపించాను. మీరు అలా కాక వేరే వేరే రెండూ వేసి ఊరుకున్నా నేనేం అనుకోను. continue చేద్దాం అంటే 15 రోజుల్లో 3,4 పంపిస్తాను. ఒక్కొక్కటి రెండేసి అచ్చుపేజీలు (నా ‘విజయమాల’లా) వచ్చేలా plan చేసి రాశాను.
ఇవి అంది చదవగానే Phone చేస్తూ మీ అభిప్రాయం నిష్పక్షపాతంగా చెప్పండి. నాకేం వచ్చేకాలమా, పోయేకాలమా?
ప్రేమతో
మీ
రామకృష్ణారావు
విశాఖ,
5/7/2011
 
 
‘అహంకారం,’ ‘అవిశ్వాసం’ అనే పేర్లతో పంపిన ఈ రెండు కథలూ సమాజం ఆమోదించిన విలువలకు భంగం జరిగితే రావణుడికైనా సరే పతనం తప్పదనీ, మనిషిపట్ల మనిషికి విశ్వాస చెదిరితే మానవసంబంధాలే పుటుక్కున విరిగిపోతాయనీ విశ్లేషించిన గొప్ప విలువల కథలు. ఒకటి పురాణాల్లోని నీతిని పిల్లలు ఎలా అర్థం చేసుకోవాలో చెబితే, మరొకటి సమకాలీన ప్రపంచంలో మనిషితనం పుటుక్కున తెగిపోతున్న వైనాన్ని హృద్యంగా చెప్పింది.
 
వాటిలో తొలి ప్రచురణగా ‘అవిశ్వాసం’ అనే ఉత్కృష్టమైన విలువల కథను ఈ డిసెంబర్ సంచికలో ప్రచురణకు స్వీకరించడమైంది. జూలై మొదట్లో పంపిన ఈ కథలను నాలుగు నెలల తర్వాతి చందమామలోనే వేయడం కుదిరింది. (ఎందుకంటే అప్పటికే చందమామ నాలుగు నెలల కంటెంటును అడ్వాన్స్‌గా ముగించేసింది.) కథ చూడగానే మనసుకు హత్తుకుపోయింది.
 
తల్లిదండ్రులు లేని పిల్లాడిని దశాబ్దాలపాటు తన వద్ద ఉంచుకుని తన షాపులో పెట్టుకుని ఆప్తబంధువులా చూసుకున్న ఒక యజమాని చివరకు తన ఇంట్లో విలువైన నగ పోయిందనిపించిన్పప్పుడు తన కింద పనిచేసే వాడే తీసుకుని ఉంటాడని అనుమానించి, ‘ఏదో ఒక బలహీన క్షణంలో నువ్వే తీసుకుని ఉంటావు. ఎవరికీ చెప్పనులే. ఆ నగను నువ్వే తీసుకొచ్చి దాని స్థానంలో ఉంచు’ అని అక్కడినుంచి ఇంట్లోకి వెళ్లి  చూస్తే, యజమాని వాడే దుప్పటి మడతల్లోనే ఆ నగ ఉంటుంది.  పొరపాటు గ్రహించి ఆ యజమాని ‘తప్పునీది కాదు నాది’ అన్నప్పుడు అప్పటికే గుండె పగిలి ఇల్లు వదిలి పోతూన్న సేవకుడు అంటాడొకమాట.
 
‘పొరపాటు మీది కాదు. నాది బాబుగారూ.. మీరేమో నన్ను దొంగ అనుకున్నారు. నేనేమో మిమ్మల్ని పెద్ద మనిషి అనుకున్నాను అంతే..
మానవ సంబంధాలన్నీ పరస్పర విశ్వాసం మీదే నడుస్తాయి.  అది చెదిరి మనసు విరిగితే మంచివాళ్లు మరక్కడ ఉండలేరు.”
 
ఆస్తి కూడిన వాడి ఆలోచనలు, ఆస్తి లేని వాడి ఆలోచనలు ఎంత తేడాతో ఉంటాయో, ఎంత దూరదూరంగా ఉంటాయో చెప్పిన అద్భుతమైన కథ ఇది. కింది వాక్యాన్ని మరోసారి చూడండి
 
‘మీరేమో నన్ను దొంగ అనుకున్నారు. నేనేమో మిమ్మల్ని పెద్ద మనిషి అనుకున్నాను…’
 
ఇంతకు మించి ఎవరినీ మారణాయుధంతో పొడవనసరం లేదు. ఇంతకు మించి మరెవ్వరినీ కత్తులతో కుళ్లబొడవనవసరం లేదు.. మనిషి మాటకున్న మహిమాన్విత శక్తిని ఇంతగా వ్యక్తీకరించిన గొప్ప వాక్యాన్ని ఇటీవల కాలంలో నేనయితే చూడలేదు.
 
తొలి చందమామ కథ ‘పొట్టిపిచుక’లో పదహారేళ్ల వయసులో ఆయన ప్రదర్శించిన ఆ విరుపు ఆయనను జీవితాంతం వదలిపెట్టలేదు. బహుశా ఆయన రాసిన చివరి కథల్లో ఒకటై ఉండగల ఈ ‘అవిశ్వాసం’ కథ కూడా విశ్వాసం చెదరడం అనే గొప్ప విలువను మహాకావ్య స్పురణతో చూపించింది.
 
తెలుగు సాహిత్యం ఎంత గొప్ప కథకుడిని పోగొట్టుకుందో బహుశా ఇప్పటికిప్పుడే ఎవరికీ అర్థం కాకపోవచ్చు. ఎంత గొప్ప విరుపుతో కూడిన రచనా శక్తిని మనం పొగొట్టుకున్నామో ఇప్పుడిప్పుడే మనకు బోధపడకపోవచ్చు. చివరకి ఇటీవలే ఆయన స్వాతి పత్రికలో రాసిన సరస రాహిత్యంతో కూడిన సరసమైన కథ భార్యాభర్తల సంబంధాల మధ్య ఘర్షణను, మారుతున్నసంబంధాలను కూడా కొత్త ధోరణితో ముగించి షాక్ తెప్పించింది.
 
‘అనుమతివ్వక పోతే అటాక్ కూడా చేయలేడు వాడు…’ అంటూ భర్తను భార్య కామెంట్ చేయగలగటం.. ఇంత వినూత్నశైలితో ఆయనకు కాక మరెవ్వరికి సాధ్యమవుతుంది.
 
తొలి చందమామకు కథ పంపిన అవసరాల మాష్టారు తమ జీవితం చివరి క్షణాల్లో కూడా చందమామకు ఒక ఆపూర్వ గౌరవాన్ని కట్టపెట్టి మరీ పోయారు. ఆయన చివరి రెండు కథలు కూడా చందమామకే పంపారనుకుంటున్నాను. ఈ జూలై తర్వాత ఆయన ఇతర కొత్త కథలు రాశారా లేదా అనే విషయం ఇంకా తేలవలసిందే. ఒకటి మాత్రం నిజం. తమ తొలి కథను చందమామకు పంపిన అవసరాల గారు, తమ చివరి రచనల్లో కూడా రెండింటిని ఆ పత్రికకే పంపారు.
 
చందమామకు వారు తమ తొలి కథ పంపినప్పుడు ఇప్పుడు చందమామలో పనిచేస్తున్న వాళ్లం ఎవరూ పుట్టలేదు. -చిత్రకారులు శంకర్ గారు తప్ప- కాని వారి చివరి కథలను స్వీకరించగలిగిన మహద్భాగ్యం మాకు దక్కింది. ఇంతకంటే మించిన జన్మ సార్ధకమైన ఘటన మరొకటి ఏముంటుంది?
 
 
పక్క భాషలు నేర్చుకోని పోగాలం మనది
ఆయన తమ చందమామ జ్ఞాపకాలు, కొత్త కథ ‘విజయమాల’ పంపిన తర్వాత -18-02-2011- ఫోన్‌లో మాట్లాడుతూ, తెలుగు భాషపై పిచ్చి అభిమానంతో, తాను ఇతర ప్రాంతీయ భాషలను నేర్చుకోలేకపోయానని ఆవేదన వ్యక్తం చేశారు. చందమామతో తన సంబంధం మొదటి దశకే పరిమితమని తర్వాత వృత్తి రీత్యా ఇంగ్లీష్ లెక్చరర్‌గా, రీడర్‌గా ఒరిస్సాలో దశాబ్దాలు పనిచేసి రిటైరయ్యానని, ఆ ప్రభుత్వం, ఆ ప్రజల ఉప్పుతిని, ఇప్పటికీ వారి ఫించను తింటూ, వారి భాషను నేర్చుకోకపోవడం కంటే మించిన పోగాలం -పొయ్యేకాలం- మరొకటి లేదని ఆయన నొక్కి చెప్పారు.
 
బహుభాషల నిలయమైన మన దేశంలో అంతర్జాతీయ భాషకు ఇస్తున్న ప్రాధాన్యంలో ఒక శాతం కూడా మన ఇరుగు పొరుగు రాష్ట్రాల భాషలకు ఇవ్వలేకపోతున్నామని ఆయన బాధపడ్డారు.
 
ఒరియా ఎలాగూ నేర్చుకోలేకపోయాను. సంస్కృతాన్నయినా పట్టుకుందాం… అని గతంలోనే ఈయన ప్రయత్నించారట. కాని సంస్కృతం పుస్తకం తెరిచి పట్టుకుంటే దాంట్లోనూ తనను తెలుగుపదమే వెంటాడేదని, దాంతో సంస్కృతాన్ని కూడా పక్కన పెట్టేశానని చెప్పారు. మూడు దశాబ్దాలకు పైగా ఒరిస్సాలో ఉండి కూడా చాకలివారితో పనిబడినప్పుడు, అంగడి అవసరాలకు మాత్రమే చిన్న చిన్న ఒరియా పదాలను ఉపయోగించేవాడిని తప్ప ఆ భాష మూలంలోకి వెళ్లలేకపోయానని నిజంగా ఇది పోగాలమేనని చెప్పారాయన.
 
పోగాలం అనే పదం తెలుగులో వాడితే దాన్ని ఇతర భాషలవారు చస్తే అర్థం చేసుకోలేరని, అనువదించలేరని, నామవాచకానికి బదులు నాలుగైదు పదాలలో వివరిస్తేగాని ఈ పదం ఇతరులకు అర్థంకాదని, ఇది మొత్తం మీద మన అన్య భాషా దారిద్ర్యమేనని ఆయన తేల్చి చెప్పారు. మన పొరుగున ఉన్న భాషను మనం నేర్చుకోలేకపోతున్నామంటే అది పొరుగు భాష పట్ల మనకున్న చిన్నచూపే కారణమని. ప్రయత్నించీ నేర్చుకోలేక పోతున్నామంటూ ఎన్ని కుంటి సాకులు చెప్పినా, పొరుగు భాషపట్ల మనకున్న కించభావమే ప్రధానమని. ఆయన తేల్చేశారు.
 
వృత్తి జీవితమంతా ఇంగ్లీష్ టీచింగే అయినప్పటికీ తెలుగు అంటే విపరీత వ్యామోహంతోనే గత 64 ఏళ్ల కాలంలో వెయ్యిరచనలు తెలుగులోనే చేయగలిగానని, మన రచనలు ఇంగ్లీషుతో  సహా ఇతర భాషలలోకి అనువదించుకోలేక పోవటానికి శక్తి లేకపోవడం కాకుండా మన భాషా దురభిమానమే కారణమవుతోందని ఆయన గట్టి అభిప్రాయం. ఇది పనికిరాదని, ఇలాంటి పిచ్చి అభిమానం మనకే మేలూ చేయదని అంటారు.
 
ఈ సందర్భంగానే తన వయసు కథకులు, రచయితలు కంప్యూటర్ టైపింగ్, అంతర్జాలం వంటి ఆధునిక సాంకేతిక జ్ఞానాన్ని ఉపయోగించుకోవడంలో వెనుకబడిపోయామని, కాగితంపై కలంతో రాసే పద్ధతిపై మక్కువను మాతరం పోగొట్టుకోలేకపోతోందని, ఒకవిధంగా ఇది మా చేతకానితనమేనని ఆయన శషభిషలు లేకుండా ఒప్పేసుకున్నారు. ఆధునిక సమాజం తెస్తున్న మార్పుల్లో కొన్నింటికి మేము దూరంగానే ఉంటున్నామని ఆయన చెప్పిన తీరులో బాధకంటే పాతతరం తమ సౌకర్యాలను కొన్నింటిని వదులుకోలేదన్న స్పృహే వ్యక్తమయిందని నాకనిపించింది.
 
చందమామలో తప్పిన అవకాశం
అప్పట్లోనే కొడవటిగంటి కుటుంబరావు గారు తనకు ఉత్తరం రాస్తూ ‘మీరు ఒరిస్సాలో ఉన్నారు కనుక ఒరియా చందమామను సరిదిద్దే పని చేపట్టవచ్చు’ కదా అని అవసరాల గారిని అడిగారట. జీవితంలో అది ఎంత మహత్తరమైన ప్రతిపాదనో -ఆఫర్- మీకు తెలిసే ఉంటుందని, కాని ఆ ఆఫర్ అందుకోవాలంటే అర్హత ఉండాలని, ఒరియాలో అక్షరమ్ముక్క రాయలేని, చదవలేని నాకు ఎలా అది సాధ్యపడుతుందని ఆయన చెబుతోంటే కంఠంలో జీర.
 
కుటుంబరావు గారు కూడా 30 ఏళ్లు చెన్నయ్‌లో ఉంటూ కూడా తమిళంలో అక్షరం ముక్క మాట్లాడేవారు కారని, చందమామ సీరియల్స్ రచయిత దాసరి సుబ్రహ్మణ్యం గారు 54 ఏళ్లు చెన్నయ్‌లో చందమామ పనిలో ఉండి కూడా తమిళం నేర్చుకోలేకపోయారని నాకు తెలిసిన సమాచారం చెబితే. నిజంగా ఇది మనభాషపై ఉన్న మక్కువ ప్రభావమేనని కానీ ఇలాంటి వైఖరి, స్వంత భాషపట్ల మాత్రమే అభిమానం, మనకు చాలా నష్టకరంగా మారుతుందని, ఏ రకంగా చూసినా మన భాషకే కట్టుబడిపోవడం సరైంది కాదని అన్నారు.
 
1996 నుంచి నేనూ చెన్నయ్‌లో ఉంటున్నప్పటికీ, ఏంగా, పోంగా, వాంగా అనే మార్కెట్ లాంగ్వేజ్ తప్ప తమిళం కుదురుగా మాట్లాడటం, రాయడం, చదవడం తెలియదని నేనూ సిగ్గుపడుతూ చెబితే నవ్వారాయన. మనందరికీ ఒకే పోగాలమేనని ఆయన భావన. ఒక రాష్ట్రంలో ఉంటూ కూడా వారి తిండి తింటూ కూడా వారి భాషను నేర్చుకోలేకపోవడం జాతీయ దౌర్భాగ్యమని ఈయన అభిప్రాయం.
 
చివరగా, చందమామతో తన ముచ్చట్లు చాలా పాతకాలానికి మాత్రమే పరిమితమయ్యాయని వృత్తి జీవితంలో, రచనా వ్యాపకంలో కూడా అంతర్ముఖత్వంతో గడపడం వల్ల తనకు ఎవరితోనూ పెద్దగా పరిచయాలు లేవని చెప్పారాయన. పాతకాలం రచయితలంతా ఇలాంటి అంతర్ముఖత్వంతో కూడిన ప్రపంచంలోనే గడిపేశారని, పదిమంది నోళ్లల్లో నానాలనే లేశమాత్రపు కోరిక కూడా పాతతరానికి లేదని చెబుతూ కొన్ని వివరాలు తనతో పంచుకున్నాను.
 
చివరకు చందమామ జ్ఞాపకాలను చాలా త్వరగా ముగించినట్లుంది, ఇంకొంచెం వివరంగా రాసి ఉంటే బాగుండేదేమో అని అడిగితే ‘ఇంతకు మించి రాస్తే డబ్బా కొట్టుకున్నట్లే, 60 ఏళ్ల క్రితం నాటి విషయాలు ఎన్ని పుటల్లో చెప్పాలి అంటూ, ముగించారు. కందపద్యం అంటే తనకు చాలా ఇష్టం అయినా, నాలుగు పాదాలకు బదులు రెండు పాదాలే రాసి చదువుకుని సంతోషించేవారట.
 
ఆరోగ్యం బాగే కదా అని అడిగితే, రాయడమే ఆరోగ్యం, మనసుకు పనిపెట్టడమే ఆరోగ్యం అన్నారు. ఇప్పటికీ నిరంతరం రాస్తూన్నాను కనుకే ఆరోగ్యం తన కట్టుబాటులో ఉందని చెప్పారు. మీరిలాగే ఓపిగ్గా, ఆరోగ్యంగా ఉంటూ చందమామకు కూడా కథలు పంపుతూ ఉండండి అని అడిగితే, రాస్తుండటమే పెద్ద ఓపిక, అదే పెద్ద ఆరోగ్యం అని నవ్వేశారు. రాయకుంటే అనారోగ్యమేనట. గతంలో రాసిన పుస్తకం పంపుతానని, అంగ్రేజీ యమఈజీ పుస్తకం కూడా త్వరలో రానుందని చెప్పారు.
 
పెద్దల చిర జ్ఞాపకాల్లో ‘అవసరాల’
“ఏదయినా మనస్సుకి నచ్చిన పనయితే పసిపిల్లాడిలాగ పొంగిపోయి పండగ చేసే మనిషి. తన జీవితంలో ‘రచన’ని అద్భుతమైన ఆటవిడుపుని చేసుకున్న మనిషి. ఆయన రచనల్లో సాంద్రత వయస్సుతోపాటు చిక్కనయింది.
ఆయనకి దేవుడూ, దెయ్యాల మీద నమ్మకం లేదు. నేను కేవలం పరమార్ధాన్ని నమ్ముకున్న ఓ వైష్ణువుని కథ “సాయంకాలమైంది” నవల రాశాను. ఇండియా టు డే పత్రికకి సమీక్షని రాశారు అవసరాల. బహుశా అందులోంచి పరమార్థాన్ని మినహాయించి ‘పలుకు’ని పట్టుకోవడం ఆయన కత్తి మీద చేసిన సాము అనుకుంటాను. నవ్వుకున్నాను. పైగా నాకు మిత్రులు. చాలా హృద్యంగా, పెద్దరికంతో రాశారు.”
–గొల్లపూడి మారుతీరావు
 
‘ఆయన కథలెలా వ్రాస్తారో అలాగే మాట్లాడతారు. ఉత్తరాలూ అలాగే రాస్తారు. ఒక పూలమొక్క వందలాదిపూలను అవలీలగా పూయగలిగినట్లు ఆయన కథలను రాయగల్గుతారు. అందుకేనేమో ఆయన భాషకు పూల పరిమళం అబ్బింది.’
“తన భార్య శారద గురించి ‘నేను మనుషుల్లో పాత్రల్ని చూస్తే ఆమె దేవుణ్ణి చూస్తుంది’ అన్న అక్షరసత్యాలు ఆయన అసాధారణ పరిశీలనాశక్తికి మరో నిదర్శనం. వయసుతో కాక కాలంతో నడిచే ఆయన ఆధునిక దృక్పథం ఎందరో కుహనా ఆధునికులకు కనువిప్పు.”
–వసుంధర
 
“ఇప్పుడు అక్షరాలకు కితకితలు ఎవరు పెడతారు? పదాల్ని విరిచి తురుపుముక్కల్లా గురిపెట్టే తుంటరి ఏడి? కథలల్లినా, కబుర్లతో గిల్లినా, అంగ్రేజీ మేడీజీలు పన్నినా, మేథమేట్రిక్సు చేసినా.. అంతటా ఒకటే పెంకితనం. ఆ గుక్కపెట్టే అల్లరి, గగ్గోలు పెట్టే గడుగ్గాయితనాన్ని తెలుగువారు ఇక చూడలేరు.
ప్రతిరోజూ నియమంగా కొన్ని రచనలు చేయనిదే నిద్రాసుందరిని సైతం చేపట్టననీ, వయసుకీ ఆలోచనకీ సంకల్పానికీ ఆచరణకీ ఏజ్‌బారు లేదనీ గడుసుగా సమాధానమిచ్చే కథకుడాయన.
కథ పుట్టి పాకటం మొదలుపెట్టి, తప్పటడుగులు వేసే కాలంలోనే ఆయన కలం చేతపట్టారు. విశాఖ సాక్షిగా తెలుగు కథను రెండు భుజాలకెత్తుకున్నవారిలో ఒకరు భరాగో (భమిడిపాటి రామగోపాలం) రెండో వ్యక్తి అవసరాల.
ఇట్లు మీ విధేయుణ్ణంటూ భరాగో చెంప చెళ్లుమనిపిస్తుంటే, ఇట్లు మీ అవిధేయుణ్ణనగల సాహసం అవసరాల వారికే సొంతం. ఈ సరళసుందర శైలికి మాటవిరుపు సొగసునద్దింది. మాటవెనుక ఈ విరుపు వెనుక గడుసుదనం వీరికి పాఠకుల్ని సంపాదించిపెట్టింది.
ఆయన దృష్టిలో వైవిధ్యం లేని రచనా, పద్దుల పుస్తకమూ ఒక్కటే. పిల్లలంటే ఇష్టం, మంచి సినిమాలంటే ఇష్టం. పొడవాటి జడ ఇష్టం. జుట్టు  కత్తిరించుకునే ఆడవాళ్లంటే కోపం. ఎక్కడా చేయి చాపని వ్యక్తిత్వం. అందరూ తల బిరుసు అనుకున్నా సరే తల ఎత్తుకునే తిరగాలనుకోవటం ఆయన సహజ లక్షణాలు. కొంటెతనం, కుర్రతనం మూర్తీభవించిన రూపం, మాటా, చేతా, వెనుక వందమంది భరించగలిగే దుఃఖం ఉండేది. దుఃఖాన్ని పాయసంలా మధురంగా సేవించగలిగే చిత్తస్థైర్యం ఆయనకే సొంతం.
నిజంగా నాస్తికుణ్ణని చెప్పుకునేవాడు చనిపోయాక కర్మకాండ ఎన్నిరోజులు జరగాలో చెప్పి మరీ చనిపోయేవాళ్లను మనం చూస్తున్నాం. కానీ ఆయన మరణానంతరం తన శరీరం మొత్తం నలుగురికీ ఉపయోగపడాలని రాసిపెట్టారు.”
–డాక్టర్ అద్దంకి శ్రీనివాస్
 
వసుంధర గారు తమ అక్షరజాలం బ్లాగులో చెప్పినట్లుగా, ఈనాడు (అక్టోబర్ 29) దినపత్రికలో ఈ కథాకదన భీష్ముడికి డా. అద్దంకి శ్రీనివాస్ అర్పించిన నివాళి, అవసరాల వారి అసంఖ్యాక అభిమానుల మనోభావాల్ని అద్భుతంగా ప్రదర్శించింది.
 
తెలుగు అక్షరాలతో ‘అవసరాల’ వారి కితకితలు
“తెచ్చిన పూలూ నలభై ఒకటీ, ఇచ్చిన సంఖ్యరా ఇరవదైదురా వినరా సోదరా, తెచ్చిన పూలూ నలభై ఒకటీ, ఇచ్చినవరవై నాలుగు చికిలీ, చీకిలీ గిలిగీ గిలిగీ చికిలీ, చికలిక గిలిగిక, గిలిగిక చికిలిక కిల కిల కిల కిల…..”
ఇది తెలుగు బాష నిసర్గ సుందర రామణీయకతకు పట్టుగొమ్మ లాంటి వాక్య, పద గుంఫనం. ఈ చికలీ, గిలిగీ, చికలిక కిల కిల భాష మాధుర్యాన్ని చూడాలంటే అవసరాల గారు 55 ఏళ్ల క్రితం రాసిన ‘గణిత విశారద’ నవల చదవి తీరాల్సిందే. గణిత సూత్రాలను నవలారూపంలో అదీ పిల్లలకోసం రాసి పెద్దలను కూడా రంజింపజేసిన కమ్మటి కలం ఆయన సొత్తు.
ఆయన వాడిన భాష, పదకేళి కాల్పనిక సాహిత్యంలో ఆయనకొక ప్రత్యేక స్థానాన్ని సంపాదించిపెట్టాయి. ఆయన రచనలు కొన్ని అనువాదానికి సైతం అందని రీతిలో ఉండేవని సాహితీ ప్రియులు అంటున్న మాటలకు పై పదాలతో సయ్యాటే గొప్ప రుజువు. ప్రపంచంలో ఏ చెయ్యి తిరిగిన అనువాదకులైనా సరే పై చికిలిక గిలిగిక పదాలను అనువదించలేరని ఘంటాపథంగా చెప్పవచ్చు.
మనసులో మాట బ్లాగర్ సుజాత గారు పొందుపర్చిన కింది వాక్యాలు సరిగ్గా అయిదేళ్ల క్రితం తన జీవితానికి తానే రాసుకున్న ముగింపును అత్యద్భుతంగా ఇలా కూర్చాయి.
 
“నా కథకు ముగింపు నాదే!
ఎన్ని కథలు రాసి ఎంతగా చెబితేనేం, కార్యాచరణ కాకపోయాక అనే వేదన నన్ను బాధిస్తోంది. దాన్నుంచి విముక్తి పొందడానికే ఈ మధ్య ఓ ప్రయత్నం మొదలెట్టాను. ఎంతగా ఆరోగ్యంగా ఉన్నా, దెబ్భై ఐదేళ్ళు తెగ వాడేసిన నా శరీర భాగాలు, ఎప్పుడో అప్పుడు నన్ను గుటుక్కుమనిపించక మానవు. నా శవానికి పిండ ప్రదానాల తంతు కాదని,వైద్య కళాశాలకు దానం చేసే ఏర్పాట్లన్నీ పూర్తి చేశాను. బతికున్న వాళ్ళనే చంపేసే ఏ వైద్య కళాశాలకు పరిశోధన నిమిత్తం దానం చేస్తారా అనే సందేహం లేకపోలేదు. శవాలను తరలించే ఈ ఉద్యమానికి మృత దేహ దాన సమితి అనే పేరు గల సంస్థగా రూపు దిద్దే సదుద్దేశంతో ఉన్నాను. బ్రాహ్మణుడిగా పుట్టావు. ఇదేం దుర్బుద్ధి. పుట్టగతులు లేకుండా పోతావ్ అనే ఆప్తుల అభిప్రాయానికి నేను తలవంచను. ఏ కులానికి తగిన అపర కర్మ ప్రక్రియలు దానికి ఉండనే ఉంటాయి. చచ్చాకయినా మనిషిగా గుర్తించబడితే అంతే చాలు. ఈ నా కథకు ముగింపు ఇలాగే ఉండాలి.
కర్మ సిద్ధాంతం మీద ఇదే నా చావు దెబ్బ!”
అన్నట్టుగానే ఆయన మరణానంతరం తన దేహాన్ని ఉస్మానియా వైద్య కళాశాలకు ఇచ్చేశారు.
ఆయన మాన్యుడే… సందేహం లేదు. కాని ఆయన చివరి కోరికను సఫలం చేసే విషయంలో ఆయన కుటుంబం తీసుకున్న వైఖరి మరింత ప్రశంసనీయమైంది.
ఈ నిరంతర శ్రామికుడి మొబైల్ నంబర్ 9866221575.
ఇది 28-11-2011 నుంచి మూగపోయింది.
గడచిన తరాల నిరాడంబరత్వానికి, నమ్రతకు ప్రతిరూపంగా కనిపించే చందమామ అలనాటి, నేటి కథకుడా జోహార్లు.
 
 
 
