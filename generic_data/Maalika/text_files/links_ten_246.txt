రచన: ఏల్చూరి మురళీధరరావు 
 
కొంత కాలంగా నన్ను ఆలోచింపజేస్తున్న ప్రశ్న ఇది.
పద్యమైనా, గద్యమైనా  వినీవిన్నంతనే పదమూ, అర్థమూ అభిహితాన్వయం కలిమి వల్ల గులాబీ మొగ్గ ఒక్కొక్క రేకూ విచ్చుకొని విప్పారి గుప్పుమని గుబాళించినట్లు గుండెలకు హత్తుకొనిపోవాలి. పదము యొక్క అర్థం, అర్థం వెనుక దాగివున్న భావం, భావంలోని రసస్ఫూర్తి, మనస్సులోని మాలిన్యాన్ని క్షాళించివేయగలిగినంత జీవశక్తితో వెలుగులీనాలి.
ఆ మాటనెవరూ కాదనలేరు.
కవిత్వానికి పరమార్థం అదే. అంతేకాదు. వక్తవ్యమైన ఏ విషయాన్నైనా అరటిపండును ఒలిచి చేతిలో పెట్టినట్లు సరళంగా, సుబోధంగా, అందంగా, ఆత్మహితంగా చెప్పగలగటం సులభమేమీ కాదు. అందుకు లోకానుభవం కావాలి. కావ్యానుభవం కావాలి. సరస సల్లాపనైపుణి కావాలి. అన్నింటినీ మించిన జనరంజకత్వం కావాలి. రచనాభ్యాసం కావాలి. రమ్యాలోకం కావాలి. మాధురీదర్శనం తెలియాలి.
అందుకే చెళ్ళపిళ్ళ వెంకటశాస్త్రిగారనేవారట: అక్షరం, అక్షరం రసమొలికేదే కవిత్వమని.
శ్రీలక్ష్మి శేషశయ్యపైని పవ్వళించిన స్వామిని శృంగారిస్తున్నది. అందాలు చిందే ఆయన మోమున తీరుగా కస్తూరి తిలకం దిద్దింది. “ఎలా ఉన్నదో, చూడండీ?” అన్నది ముచ్చటగా, మురిపెంగా.
ఎలా చూడటం?
చుట్టూ పాలకడలిపై జిగితేఱిన పచ్చిమీగడ మీదికి తొంగిచూస్తే ప్రతిబింబం కనబడుతుందా?
ఆయన శృంగారశేఖరుడు.
ఆమె బుగ్గల తళుకులోకి చూశాడు.
తిలకంబు దిద్ది; “దిద్దితిఁ, జూడు!” మను రమా
సుదతి చెక్కుల నీడఁ జూచువాని
అని సంకుసాల నరసింహకవి కవికర్ణరసాయనంలో వ్రాశాడు.
వెంకటశాస్త్రిగారికి ఎంతో ప్రీతిపాత్రమైన పద్యచరణం ఇది.
 
కవిత్వం అంటే
“పాలసంద్రము మీఁదఁ బవ్వళించినయట్టి
నీలవర్ణుఁడు నిద్ర మేలుకొనియె”
అన్నట్లు హాయిగా సాగిపోవాలని ఆయన అనేవారు.
వస్తువు మాట అటుంచి, వ్యక్తీకరణను గుఱించిన చర్చ మాత్రమే చేస్తున్నాము. కవిత్వం సులభగ్రాహ్యంగా ఉండాలన్న నియమనాన్ని ఎవరూ కాదనరు. ఒక్కొక్కప్పుడు గంభీరమైన పదప్రయోగం కూడా అవసరమే. కొందఱికి అప్రతీత పదప్రయోగాభిమానం ఉంటుంది: వైదుష్యభరం వల్ల; సందర్భౌచితి మూలాన. దానికేమీ! విశ్వనాథ సత్యనారాయణ గారన్నారు:
“ఎంప్లాయిమెంట్ ఎక్స్‌చేంజి వాళ్ళు నిరుద్యోగులకు ఉద్యోగాలిస్తున్నట్లు భాషలో ఉన్న పదాలన్నింటికీ సుష్ఠుగా జీతాలిచ్చి ఉద్యోగాలిస్తున్నాను నేను.” అని!
ఉద్యోగం లేదని మనిషిని నిరాదరణకు  గుఱిచేస్తే ఆత్మహత్య చేసుకొంటాడు. భాషలో పదాలకు మాత్రం ఉద్యోగం ఇస్తుంటే పదికాలాలపాటు పదిలంగా ఎందుకు బ్రతికుండవూ? అని.
సమాసమైనా అంతే. సమాసకల్పనకు భాషలో ఎంతో పాండిత్యం ఉండాలి. ఎంతో ప్రయోగానుభవం గడితేరాలి. పదాల ఉత్తరోత్తరాన్వయం తెలియాలి. బహునిఘంటు పరిజ్ఞానం కావాలి.
ఇన్నీ ఉన్నాక, అప్పుడు ఔచిత్యం ఉంటే రాణిస్తుంది. లేకుంటే, వట్టి ఆడంబరమని కొట్టిపారేస్తారు.
ఔచిత్యం ఉండకేమీ! రంగస్థలం పైని జూపూడి యజ్ఞనారాయణ గారు దుర్యోధనుడి వేషం కట్టి, తిరుపతి వెంకటకవుల పాండవోద్యోగ విజయాల్లోకి మక్కపాటి వెంకటరత్నం గారి మయసభ ఏకపాత్రాభినయం దృశ్యాన్ని జొప్పించి, నిండైన విగ్రహంతో –
ఉద్దండగదాదండాన్ని భుజాన దాల్చి,
మీసాలు మెలివేస్తూ,
మైకులు పగిలే ఉచ్చైఃస్వరంతో
“భవచ్చిత్తాటవీసంచరద్దురూహమత్తమాతంగవక్షఃకవాటవిపాట్య
పాటవోదగ్ర సింహకిశోర కరాంచలనఖాంచలము కాదా!
ఈ కురుసార్వభౌముని అద్భుతోపాయపరంపర.”
అంటున్నప్పుడు –
ఆ గాంభీర్యం, ఆ ఔదాత్యం, ఆ ఔద్ధత్యం, ఆ ధీరత్వం, ఆ ఆంగికం, ఆ వాచికం, ఆ రాజసం చూస్తుంటే మనమూ ఆ మయసభలోకి పయనమైపోయి ప్రేక్షకులం ఆనాటి ఆ సన్నివేశంలో వీక్షకులమే అయినట్లుండదూ?
శ్రీకృష్ణదేవరాయల అల్లుడు అళియ రామరాజుకు మేనల్లుడైన తొరగంటి నరసరాజుకు అంకితంగా భట్టుమూర్తి కావ్యాలంకార సంగ్రహం చెప్పాడు. ఆ నరసరాజు సుతసామంతవితానంతో కొలువుతీరి సింహాసనంపైని కూర్చున్నప్పుడు ఎలా ఉన్నాడని?
వెండియుం బ్రచండభుజాదండతాండవితమండలాగ్రఖండితారాతిమండలుండును
(25 అక్షరాలు),
అఖండనవఖండపృథ్వీమండలధురాభరణపరాభూతఖండపరశుకుండలుండును
(31 అక్షరాలు),
అజాండకరండపిచండిలయశఃపూరకర్పూరహారుండును
(21 అక్షరాలు),
సరస్వతీమనోభండారచౌర్యకారుండును
(15 అక్షరాలు),
 
సమరసమయసముజ్జృంభితజంభారిదోస్స్తంభసముత్తంభితదంభోళిధారావిదారిత
మహాభీలశైలాళివిశాలారవకోలాహలలీలాహళహళికాసమారంభసుభగంభావుక గంభీరవిజయభేరీభయంకరభాంకారసంకరసముట్టంకితదిగ్విటంకుండును
(93 అక్షరాలు),
అక్షుద్రతరసురక్షోభకరమదోన్మత్తదక్షోన్నతరక్షోవక్షోపక్షోదవిచక్షణాక్షీణనృహర్యక్ష
రూక్షవీక్షణోద్భవదాశుశుక్షణిక్షణసముత్క్షిప్తకీలాకరాళా
విచ్ఛిన్నచ్ఛాయాచ్ఛటాపటిమఘటనచటులప్రతాపవైభవుండును
(82 అక్షరాలు),
ఉభయరగండ గండభేరుండాది బిరుదసందీపితప్రాభవుండును
(24 అక్షరాలు),
అసాధారణమేధావధీరితవేధోమేధోపబోధనిర్నిరోధమధురమధురసావధీరణ
సంగ్రహవాగ్గ్రథనసుధీజనగృహద్వారనిర్ణిద్రభద్రవారణఘటావికటకటాహతటపతదనూనదానాంభోఝరీపరిమళపరిలబ్ధిలుబ్ధలబ్ధామోదమేదురభృంగీతరంగితభంగీ
ప్రసంగతప్రసంగాంగీకృతనిరంతరదిగంతరవిశ్రాంతవిశ్రాణనజయానకుండును
(131 అక్షరాలు).
ఇంకా ఎన్నో విధాలుగా చెప్పాడు కవి.
సమాసం అంటే ఎలా ఉండాలి?
గుండె ఝల్లుమనిపించాలి.
వినగానే మనస్సు చల్లబడాలి.
అల్లసాని పెద్దన గారు చెప్పారు:
“… సంస్కృతంబు పచరించెడు పట్టున భారతీవధూ
టీతపనీయగర్భనికటీభవదాననపర్వసాహితీ
భౌతికనాటకప్రకరభారతభారతసమ్మతప్రభా
శీతనగాత్మజాగిరిశశేఖరసీతామయూఖమాలికా
పాతసుధాప్రపూరబహుభంగఘుమంఘుమఘుంఘుమార్భటీ
జాతకతాళయుగ్మలయసంగతిచుంచువిపంచికామృదం
గాతతతేహితత్తహితహాధితదంధణుధాణుదింధిమి
వ్రాతలయానుకూలపదవారకుహూద్వహహారికింకిణీ
నూతనఘల్ఘలాచరణనూపురఝాళఝళీమరందసం
ఘాతవియద్ధునీచకచకద్వికచోత్పలసారసంగ్రహా
యాతకుమారగంధవహహారిసుగంధవిలాసయుక్తమై
చేతముఁ జల్లఁజేయవలె …”  అని.
“భారత వధూటీ” మొదలుకొని “యుక్తమై” వఱకు మొత్తం ఒక్క సమాసం.
మొత్తం 217 అక్షరాలు.
రాయలవారు గండపెండేరం తొడగకుండా ఉంటారా మఱి?
ఒక్క ప్రశ్న:
సమాసం సందర్భ విదర్భమా? కాదా?
ఔచిత్యవంతంగా ఉన్నదా? లేదా?
కవులు సమయోచితంగా ప్రయోగించారా? లేదా?
అర్థవంతమై సౌందర్యం నిండి ఉన్నదా? లేదా?
ఈ విషయాలన్నిటినీ ప్రక్కన పెట్టి,
పద్యమైనా, గద్యమైనా తెలుగులో ఇంతకంటె పెద్దదైన సమాసం ఉన్నదా?
మీకు తెలిసిన రచనలలో అన్నింటికంటె పెద్ద సమాసం ఏది? చెప్పండని.
ఈ క్రింద మీ సమాధానాలను వ్రాయండి.
పుస్తకం పేరు, కవి పేరు చెప్పి సమాసాన్ని ఉదాహరించండి.
అందఱం కలిసి కనుగొందాం.
తెలుగులో అత్యంత సుదీర్ఘమైన సమాసం ఏది? ఎవరు వ్రాశారు? అని.­­…
కూర్పరి : సత్యసాయి కొవ్వలి  
ఇందులో 4 చిన్నమినీగడులున్నాయి. దేనికదే పూరించువచ్చు.  
మొదటి బహుమతి: Rs.500
రెండవ బహుమతి: Rs.100 కినిగె గిఫ్ట్ కూపన్
సమాధానాలు పంపవలసిన ఆఖరు తేదీ:  మే 25  2014
సమాధానాలు పంపవలసిన చిరునామా: editor@maalika.org
– See more at: http://magazine.maalika.org/2014/05/07/%e0%b0%ae%e0%b0%be%e0%b0%b2%e0%b0%bf%e0%b0%95-%e0%b0%aa%e0%b0%a6%e0%b0%9a%e0%b0%82%e0%b0%a6%e0%b1%8d%e0%b0%b0%e0%b0%bf%e0%b0%95-%e0%b0%ae%e0%b1%87-2014/#sthash.B4om5mwD.dpuf
ఇందులో 4 చిన్నమినీగడులున్నాయి. దేనికదే పూరించువచ్చు.
మొదటి బహుమతి: Rs.500
రెండవ బహుమతి: Rs.100 కినిగె గిఫ్ట్ కూపన్
సమాధానాలు పంపవలసిన ఆఖరు తేదీ: జూన్ 25  2014
సమాధానాలు పంపవలసిన చిరునామా: editor@maalika.org

ఆధారం
అడ్డం
1    2014 ఎన్నికలలో సునామీ తెచ్చిన వ్యక్తి
3    మన ప్రధాని గెలిచిన నియోజక వర్గం
4    ప్రస్తుతం కేంద్రంలో అత్యంత ముసలి మంత్రి .. మొదటి పేరు చాల్లెండి
5    ప్రియురాలు ఇలా .. గారంగా ముద్దుగా అడగితే ఏదైనా ఇచ్చేయమా
7    ఉమాభారతి ఈనదిని శుద్ధి చేయడానికి మంత్రిట
8    సింపుల్గా ఉండడానికి ఆకాశం కావాలి
11    పడుకున్న… హ్యూమరాలజిస్టు
12    నల్లావు
13    పోతరాజు పనికైతే ..వీడు తిండికి
15    ఇదే మంత్రం
16    రెండో స్వరం
17    ఈమధ్యనొచ్చిన మూడు తరాల సినిమా, మనందరికీ నచ్చాలా
20    చూసిరావయ్యా అంటే హనుమయ్య చేసింది
21    నటి సన తిరగబడి పెట్టేది
22    ఛత్రం తోడిదే..
24    మేటి వామపక్ష నేత ఈ య్యరదసుం ..
25    తెలంగాణా తెచ్చినోడు
27    వెళ్ళు. 16 అడ్డంతో కలిస్తే అమ్మాయి
28    కాయితాలే, కానీ డబ్బులు
30    తవ్వడానికి వాడే ఇనప రాడ్
32    తెలుగు రేషియో
33    ఊష్ణం
ఆధారాలు.
నిలువు
1    నిన్ను కోరి వర్ణం..సమ్మోహన పరిచే రాగం
2    మోదీ తో లంకె పెట్టబడినది అద్వానీ కాదు, ఒక పారిశ్రామిక సంస్థ
5    కాకతీయసామ్రాజ్య హీరో ఇంటిపేరు..బాపిరాజుగారి నవలానాయకుడు
6    ముసలితనం
8    రాత్రికి రాజు, ఆంధ్రభూమిలో గడినిర్వహించేదీయనే
9    రాముడి కాలుతగలక ముందు
10    బంగార్రాజు.. కానీ స్పెల్లింగు తేడా
12    మార్షల్ ఆర్ట్
14    నాన్న వాళ్లమ్మ శీర్షాసనం వేసింది
17    గుర్రం కొండలున్న మన పల్లి
18    ఏపరిస్థితిలోనైనా, తిరగబడినా ఇది కోల్పోకూడదంటారు
19    16 అడ్డం చివర్లో కలిస్తే ..ఈవిడ కాంగ్రేసు నుండి బీజేపీ లోకి దూకి ఓడి తలకిందులైపోయింది
22    ఎక్కువ
23    కాలితే అయేది
25    ఎవరు అని చర్చించిన ఉపనిషత్
26    కాలేజీ లో చదవాలంటే ఇవి తెచ్చుకోవాలి..28 అడ్డం పారేస్తే కూడా వస్తాయి
29    కుండ
30    పూలైనా, తాళాలైనా ఇందులో ఇముడుతాయి
31    పంచడం
రచన: జెజ్జాల కృష్ణ మోహన రావు       
 
పరిచయము – మేము చిన్నప్పుడు ఒక ఆట ఆడుకొనే వాళ్లము.  ఒక పదములో ఒక అక్షరం చొప్పున మార్చి, లేక తొలగించి, లేక అదనముగా తగిలించి మరొక పదముగా చేయాలి.  ఇది ఏ భాషలోనైనా, ఆంగ్లము కాని తెలుగు కాని, సాధ్యము.
ఆంగ్లములో ఉదాహరణ –
man to moon: man -> moan -> moon;
car to bus: car -> bar -> ban -> bun -> bus.
తెలుగులో ఉదాహరణ –
ద్వేషమునుండి ప్రేమ: ద్వేషము -> రోషము – రోమము – ప్రేమము -> ప్రేమ;
ఓడనుండి బండి: ఓడ -> బడ -> బండ -> బండి.
ఇట్టి ఆటలలో మనము చేసే మార్పులు మూడు విధములు – (1) మార్పు లేక బదులు (substitution), (2) తగిలించుట లేక దూర్చుట (insertion), (3) తొలగించుట లేక తీసివేయుట (deletion).  ఈ మూటిని మార్పు-తగులు-తొలగు లేక sub-in-del అని పిలువవచ్చును.  ఒక దాని క్రింద రెండు వరుసలను ఉంచి అందులోని మార్పులను గమనించ వచ్చును –
మ-న-ము-తి-న్నా-ము
మ-న-సు-ని-చ్చా-ము
ఇలా వ్రాస్తే ఇందులో మొదటి రెండు వరుసలలోని ఆఱు అక్షరాలలో మూడు ఒక్కటే (మొదటి రెండు – మ-న, చివరి ము). ఇలా ఈ రెండు వరుసలు సమానత్వము (alignment) కలిగి ఉంటాయి. ఇలాటి కార్యక్రమములు జీవరసాయన శాస్త్రములో (biochemistry) సాధారణము.  ప్రోటీనులు, డిఎన్ఏల ఆమ్లములను (amino acids and nucleotides) ఇలా పరీక్షిస్తారు.  వరుసలలో ఒక చోట మాత్రము (పైన వివరించిన మన ఆటలోని విధముగా) మార్పు చేస్తే దానిని ఏక పరివర్తనము (point mutation) అంటారు.  మన శరీరములోని ప్రోటీనులు, డీఎన్ఏలలో ఇలాటి ఏకపరివర్తనములు కొన్ని వేళలలో కేన్సరుకు కూడ దారి తీయవచ్చును.
ఇలాటి మార్పులను మనము ఛందశ్శాస్త్రములో కూడ చేయవచ్చును.  ఈ ఛందస్సు భాషలో రెండే అక్షరాలు – (1) గురువు (U), (2) లఘువు (I).  ఉదాహరణగా చంపకమాల వృత్తములో ప్రతి పాదములోని 21 అక్షరముల  గురు-లఘువుల క్రమము ఇలాగుంటుంది –
I I I I U I U I I I U I I U I I U I U I U
చంపకమాల మత్తేభవిక్రీడితములు – ఈ చిన్ని వ్యాసములో నా ఆట, ప్రయత్నము ఏమనగా, చంపకమాలలోని గురు లఘువులను ఒక్కొక్కటిగా మార్చి మత్తేభవిక్రీడిత వృత్తపు గురులఘువుల అమరికను  (I I U U I I U I U I I I U U U I U U I U) సాధించుట.  చంపకమాలకు 21 అక్షరాలు, మత్తేభవిక్రీడితమునకు 20 అక్షరాలు.  అందువలన చంపకమాలలోని ఒక అక్షరమును తప్పక తొలగించాలి, మిగిలిన వాటిని ఒక్కొక్కటిగా మార్చాలి.  ఈ పద్ధతిని మొదటి చిత్రములో చూపించినాను.  అలా చేసినప్పుడు ఒక పాదము ఏ విధముగా క్రమేణ మారుతుందో అన్నది రెండవ చిత్రములో చూడవచ్చును. ఇలా చేసినప్పుడు మనకు లభించిన క్రొత్త వృత్తములకు క్రొత్త పేరులను కల్పించినాను.  అట్టి వృత్తములను చదివినప్పుడు మనకు వాటి నడక ఏ విధముగా నుంటుందో అనే భావము కలుగవచ్చును.  అందువలన ప్రతి వృత్తమునకు ఒక ఉదాహరణమును ఇచ్చాను.


ఇక్కడ ఒక విషయమును గుర్తులో నుంచుకోవాలి.  వేయి సంవత్సరములుగా ఉపయోగించే చంపకోత్పలమాలలను మాత్రాబద్ధమైన తాళవృత్తములుగా (చ-పం-పం – చ-పం-పం) వ్రాయవచ్చునని పది సంవత్సరములకు ముందు కనుగొన్నాను (ఈమాట – చంపకోత్పలమాలల కథ – http://eemaata.com/em/issues/200709/1138.html?allinonepage=1 ).
అట్టి అమరిక ఈ క్రొత్త వృత్తములలో కూడ కొన్నింటికి ఉన్నది.
వృత్తములకు ఉదాహరణములు –
చంపకమాల – న/జ/భ/జ/జ/జ/ర, యతి (1, 11)
IIII UIU III – UII UII UIUIU
21 ప్రకృతి 711600
గగనము వెల్గెఁ దారకల – కాంతులతోడ విభిన్న రాశులన్
సొగసుగఁ బాలపుంత యది – సుందరమౌ నదివోలెఁ గన్పడెన్
నగరము నిద్ర వోయె నిల – నల్లని చీకటి యెందుఁ జూడఁగా
మిగిలిన రాత్రిలోన సుఖ – మీయగ రమ్ము మనమ్ము పొంగఁగా
చంపకమాల గణములతో (IIII UIU IIIU – IIU IIUI UIU)
సంపఁగి – (చ-పం-పం) (చ-పం-పం)
రసములు చిప్పిలన్ ద్వరగ నో – రసికా యొక గీతిఁ బాడవా
ముసిముసి నవ్వులన్ మురువుతో – మొగమున్ సఖ నీవు చూపవా
గుసగుస మాటలన్ బ్రియముగాఁ – గులుకుల్ విలసిల్ల నాడవా
అసదృశమైన యీ రజనిలో – నలరించుచు నన్ను గూడవా
కల – న/జ/భ/జ/జ/య/లగ, ప్రాసయతి (1, 8, 15)
IIIIUIU – IIIUIIU – IIUUIU
20 కృతి 318384
కలలను గొందువా – కలల నమ్మెద నేఁ – గల బంగారమే
వెల యది తక్కువే – విలువ లెక్కువగా – వెలుఁగై తోచుఁగా
మిలమిల తళ్కులో – మెలగి డెందములో – మిళిత మ్మౌనుగా
తలపుల వానలోఁ – దడియు ముత్తెములో – తలిరో పుష్పమో
మల్లియ – న/జ/భ/జ/య/య/లగ, యతి (1, 12)
(చ-పం-పం) (చ-పం-పం)
IIII UIU IIIU – IIU UIU UIU
20 కృతి 302000
మనసున మల్లియల్ విరిసెఁగా – మధురమ్మైన యీ రాత్రిలోఁ
దనువునఁ దావులే చెరలెఁగాఁ – దపనన్ వీచు యీ గాలిలోఁ
జినచిన యాశలే వఱలెఁగాఁ –  జెలువ మ్మీయ నీ మన్కికిన్
దెనుఁగునఁ బాడనా జెవులకున్ – దియగాఁ దేనెలే పారఁగా
తారళ్య – న/జ/భ/జ/మ/య/లగ, యతి (1, 13)
IIII UIU IIIUI – UU UIU UIU
20 కృతి 297904
అరుణ మహార్ణవమ్ముగను దోచె – నాకాశమ్ము భాసించుచున్
జిఱుచిఱు సవ్వడుల్ చెలఁగుచుండెఁ – జిత్రమ్మై ఖగోళమ్ములోఁ
దరగలు లేచె సైకతముఁ దాకి – తారళ్యమ్ముతో వెల్గెఁగా
వరుసగ మారుచుండె మెలమెల్ల – వర్ణమ్ముల్ గనన్ సంధ్యలో
మందార – న/జ/భ/న/మ/య/లగ, యతి (1, 13)
(చ-పం-పం) (చ-పం-పం)
IIII UIU IIIII – UU UIU UIU
20 కృతి 298928
మనసు వసంతమై యలరినది – మందారమ్ములే పూయఁగా
వినగను గోకిలల్ గళములను – విప్పన్ రాగముల్ లేవఁగాఁ
జినచిన చుక్కలై చినుకు పడ – శృంగమ్మందుఁ గార్మేఘముల్
నిను మదిఁ గోరుచున్ రస మొలికి – నృత్యమ్మాడె డెంద మ్మిటన్
మధు – న/జ/ర/న/మ/య/లగ, యతి (1, 13)
IIII UIUI UIII – UU UIU UIU
20 కృతి 298672
నను గన నేల రావు వేగముగ – నన్ నవ్వించి కవ్వించఁగా
మనసున దివ్వె వెల్గెఁ గోరికల – మాధుర్యమ్ము నన్ దాకఁగా
ప్రణయములోని హాయి దివ్య మధు – పాత్రమ్మై సుఖమ్మిచ్చునో
పనసలఁ బాడి ప్రేమమయ – స్వర్గమ్మందు జీవించఁగా
వలయ – న/న/ర/న/మ/య/లగ, యతి (1, 13)
(చ-పం-పం) (చ-పం-పం)
IIII IIUI UIII – UU UIU UIU
వలపుల చితిలోన మాడితిని – ప్రాణ మ్మేలకో పోవదే
తలపుల సెగలోన వాడితిని – త్రాణ మ్మీమదిన్ జావదే
కల లిఁకఁ గరువాయెఁ గన్నులకుఁ – గాలమ్మిందు నిద్రించఁగా
వెలుఁగుల వలయమ్ముఁ జూపగను – వేగమ్మిందు రా వంచకా
పన్నీరు – న/భ/ర/న/మ/య/లగ, యతి (1, 13)
IIIU IIUI UIIII – UU UIU UIU
20 కృతి 298680
చెలియ యెక్కడ వెళ్లెనో యెఱుఁగఁ – జిల్కా చూచితే చెప్పవే
పలుకు నొక్కటిఁ బల్కకన్ వెడలె – వద్దా నన్ గనన్ జెప్పవే
వెలుఁగు దోచకనుంటి నేనిచట – ప్రేమాంభోజముల్ వాడెఁగా
కలలు పండెడు కాల మేదినమొ – కన్నీ రౌనొ పన్నీరుగా
మత్తేభవిక్రీడితము – స/భ/ర/న/మ/య/లగ, యతి (1, 14)
IIUU IIUI UIIIU – UUI UUI U
20 కృతి 298676
కలలో నిల్చెను నాకు ముందుఁ జిలుకా – కంజాక్షు డందమ్ముగా
వలలోఁ జేఁపగ నైతిఁ జూడు చిలుకా – వాఁడొక్క ధూర్తుండుగా
కలయన్ వేళయు వచ్చు నెప్డు చిలుకా – కామమ్ము డెందమ్ములో-
పల నృత్యమ్మును జేసె నిప్డు చిలుకా – ప్రాణమ్ము వాఁడే గదా
ముగింపు – ఒక శాస్త్రవిభాగములో ఉండే ఒక పద్ధతిని మరొక శాస్త్రవిభాగమునకు కూడ మనము తీసికొని వెళ్ల వీలగునని నేను ఈ వ్యాసము ద్వారా నిరూపించినాను. కాని మన విద్యాక్షేత్రములో శాస్త్రవిభాగములను మూసిన గదులుగా భావించడము మానితే బాగుంటుందనుకొంటాను. అంతే కాక సాహిత్య క్షేత్రములో కూడ శాస్త్రీయ పద్ధతులను అనుసరించుటకు వీలగునని ఇక్కడ చూపినాను.
 
 
 
చదివింది .. మోహనరావు 
చదివించింది.. ఝాన్సీ
రాసింది మాత్రం.. బ్నిం
 
ఈ కధ గురించి చెప్పలేను..! ఇందులో పాత్రలు మాత్రం ఓ మావగారూ, అల్లుడు.. ఓ స్కూటరు..
అల్లుడు .. మేనల్లుడిగా వున్నప్పుడు, (అంటే అల్లునింగారి చిన్నప్పుడు) బుడిబుడి అడుగుల నడక నేర్పి,, అడుక్కి 5 పైసల నాణెం లంచం ఇస్తానని 10 అడుగులకే రూపాయిచ్చేసి మురిసిపోతూ, ముద్దు పెట్టించుకున్న మావయ్యా… మావగారైయాక అడుగుకి ఎంత ముడుపు కట్టాడు? అనేదే ఈ కధ..
తమాషాగా నడిపిన సీరియస్ కథ. ఝామ్మని నడిచే స్కూటర్.. ఢామ్మని కుప్పకూలిన వ్యథ!!
 
 
 

రచన:  దాసరి అమరేంద్ర 
 
చూసిన అడవులూ, ‘తెలిసిన’ రోడ్లే గదా నిర్లిప్తంగా సాగుతోన్న వానులో కలవరం ` క్షణకాలం. రోడ్డు పక్కన ఓ జరవా జంట! మరి అందరి కన్నూ ఎలా కప్పారో తెలియదు. ఆ క్షణంలో మా వానుమేట్లు సాక్షాత్తూ తిరుపతి దేవుడూ పద్మావతీ దిగివచ్చి  కనిపించినా అంతగా సంతోషపడేవారు గాదేమో! జన్మ ధన్యమయిందన్నంత పరవశం! అతి ఉత్సాహంతో ఒకళ్ళిద్దరు కెమెరాలు సంధించబోతోంటే మిగిలిన వాళ్ళం ఆపాం. కొంత సామాజిక స్పృహవల్ల, మరికొంత భయం వల్ల..

అయిదింటికి గూటికి చేరేసరికి ప్రకాష్‌ రూపొందించిన మరో కార్యక్రమం ఎదురు చూస్తోంది. ఆ రోజు వాళ్ళ మెస్‌లో నెలసరి గెట్టుగెదరట. తంబోలా, ఇతర ఆటలు, ఓ ఓపెన్‌ ఎయిర్‌ సినిమా, స్నేహితులు కలవడాలు, కబుర్లు, మద్యపానాలు ` అదీ ఆరోజు కార్యక్రమం. అందరం అక్కడ గడుపుదామన్నది అతని అభిమతం. మరి అది మాకూ ఇష్టమయిన పనే గదా.
అంతా కలసి ఒక్కసారి గత ఐదారు రోజుల్ని సింహావలోకనం చేసుకొన్నాం. నేనూ లక్ష్మీ ఆశించిన దానికన్నా ఎక్కువ ఆనందాన్నిచ్చిందీ యాత్ర అన్నమాట నిర్వివాదం. అసలివన్నీ ప్రత్యక్షంగా చూస్తేనే తప్ప ఊహకు అందని అనుభవాలు. వేల కిలోమీటర్ల అవతల సముద్రంలో ద్వీపాలు.. ఆ ద్వీపాల్లో అడవులు.. ఆ అడవుల్లో కొండలు.. ఆ కొండల్లో ఆదిమజాతి వారు.. పగడాల దిబ్బలు.. శిలాతోరణాలు.. దీవుల మధ్య జలసంధులు.. దేశంలో ఎక్కడాలేని మట్టి ఓల్కనోలు.. బంగ్లాదేశ్‌ భారతీయులు.. విదేశీ యాత్రికులు.. జపాను బంకర్లు.. అండమాన్‌ దారు పావురాలు.. బడాబడా బస్సులను గట్టుకు చేర్చే  ఫెర్రీలు.. ‘కాలుష్యం అంటే ఏమిటీ?’ అని అడిగే గాలి.. నగరాల కంటికి కనిపించని అనేకానేక నక్షత్రాలు.. అందం.. అమాయకత్వం.. సరళమైన జీవసరళి.. ఆ సరళికి కష్టం నష్టం కలిగించని పద్ధతిలో సాగిపోతోన్న పర్యాటనలు.. పెరిగిన పర్యావరణ స్పృహ పుణ్యమా అని అడవుల్ని కబళించని పర్యాటక పరిశ్రమ..
అదీ అండమాన్‌ ` అదే అండమాన్‌
(అప్పుడేనా భారతవాక్యం!! ఇంకా పదిరోజులు ముందున్నాయి!!)
 
* * * * *
 
మార్చి పది. మేం పచ్చల ద్వీపాలు చేరి ఆరు రోజులు గడిచిపోయాయి.
‘బయట’ ప్రయాణాలు ముగిసాయి.  రేపు పదకొండు ఉదయం లక్ష్మి ఫ్లైటు.
మొదటి రోజు సాయంత్రం ఊళ్ళో తిరిగామే గానీ ` ఊరును పూర్తిగా పరిశీలించింది లేదు. పైగా చూడదగ్గ పోర్ట్‌ బ్లెయిర్‌ విశేషాలు ఇంకా మిగిలేఉన్నాయి.
‘‘ఉదయం పదిగంటల ప్రాంతంలో బయల్దేరితే ముఖ్యమైన ప్రదేశాలు తీరిగ్గా చూసుకొని మళ్ళా నాలుగింటికి ఇంటికి చేరవచ్చు’’, రాత్రి ప్రకాష్‌ సలహా..
‘ఏవేమి మిగిలాయీ!’ నా ప్రశ్న.
‘‘ఛాటమ్‌ ఐలెండ్‌లో పాతకాలం నుంచీ నడుస్తోన్న ఓ రంపపు మిల్లు ఉంది. అందులోనే అడవులకు సంబంధించిన మ్యూజియం ఉంది. అదోగంట. సముద్రిక అంటూ మెరైన్‌ లైఫ్‌కు సంబంధించి మా నావీ వాళ్ళే నడుపుతోన్న మరో మంచి మ్యూజియం ఉంది. ఈ రెండూ కాక ఆంథ్రపోలజీకి చెందిన మరో మ్యూజియం పట్నం నడిబొడ్డున ఉంది. సరే సాగరిక అనే కాటేజి ఎంపోరియం ఎలానూ ఉంది..’’ వివరించాడు ప్రకాష్‌.
ఎలాగూ బయటపడేది ఎప్పుడో పదింటికి కాబట్టి, ఉదయం అయిదున్నర అయితే నాకు పర్యాటక ప్రదేశాల్లో కాలు నిలువదు గాబట్టి ` పొద్దున్నే రూంలోంచి కెమేరాతో బయటపడ్డాను. కాలనీ అంతా తిరిగి రావాలనీ, ఎత్తు పల్లాలూ, రోడ్ల పొడవు వెడల్పులూ క్షుణ్ణంగా కొలవాలనీ, ముందూ వెనుకా కూడా కనిపించి కవ్విస్తోన్న సాగర జలాలను ఫోటోల్లో బంధించాలనీ ` ప్లాను. ఓ గంటన్నర అందులో.
                                          
                తొమ్మిదికల్లా ప్రకాష్‌ వాళ్ళ ఇంట్లో బ్రేక్‌ఫాస్ట్‌ భేటీ. సరదాగా, నవ్వులూ కబుర్లూ ఛలోక్తులతో ` ఓ గంట. తనకారూ, తనకు బాగా పరిచయం ఉన్న ఓ డ్రైవరూ ఏర్పాటు  చేసాడు ప్రకాష్‌. ఎక్కడెక్కడికి తీసుకువెళ్ళాలో టూకీగా వివరించాడు. ఆ నడివయసు డ్రైవరు అనుభవజ్ఞుడు. మర్యాదస్తుడు. తెలుగు వచ్చిన తమిళుడు. కలుపుగోరు మనిషి ` మరిహ కావలసిందేముందీ!!
మొదటి మజిలీ ఛాటమ్‌ సామిల్లు. గవర్నమెంటు వారి మిల్లు ఇది.
ఆసియా ఖండపు ప్రాచీన సామిల్లులలో ఇది ఒకటట. 1883లో స్థాపించారు. పెద్ద పెద్ద దుంగల్ని అవలీలగా కోసి పలకలు చేసే బడాబడా మిషీన్లు. ఇక్కడ కోసిన కలప పలకలు ఇంగ్లండు రాణిగారి నివాసం దాకా వెళ్ళాయట. రోజూ వచ్చే యాత్రికులకు అన్నీ వివరంగా చూపించి వివరించే ఏర్పాట్లు.. మాతోపాటే మొన్న నీల్‌ ద్వీపం నుంచి ప్రయాణం  చేసిన ఓ బెంగాలీ కుటుంబంతో కలసి మిల్లంతా చూడడం.. మిల్లు ప్రాంగణం నుంచి కనిపించి ఆకట్టుకొనే సాగర దృశ్యాలు.. అలాంటి కలప ఫ్యాక్టరీలను చూడగలగడం ` అదో అనుభవం. పరిజ్ఞానం.

ఆ మిల్లు ఆవరణలోనే ఫారెస్టు డిపార్టుమెంటు వారు నడుపుతోన్న అతి చక్కని మ్యూజియం ఉంది. అండమాన్లలో  దొరికే వివిధ రకాల కలపల నమూనాలు, వాటి వాటి వివరాలు.. చెక్కతో చేసిన అతి చక్కని శిల్పాలు.. వాటన్నిటినీ అందంగా అమర్చిన విధానం ` ఆ విహంగ వీక్షణం ఓ అరగంట.. ఆ ప్రాంగణంలో తిరుగాడు తోంటే ఆరుబయట ఓ స్థూపం.. ఏవిటా అనిచూస్తే వివరాలు ` ‘ఇక్కడికే నూట ఏభై సంవత్సరాల  క్రితం ప్రధమ స్వాతంత్య్ర సంగ్రామ యోధుల్లో మొదటి బృందానికి చెందిన రెండు వందల మందిని తీసుకురావడం జరిగింది. వారి రాక ఈ ద్వీపాలలో బయట ప్రపంచం వారు విరివిగా కాలూని నివసించడానికి నాంది పలికింది’. (ఆ జ్ఞాపకార్ధమే ఈ జ్ఞాపికా స్థూపం) `అని రాసి ఉన్న శిలాఫలకం.

అరణ్య విషయాల ప్రదర్శన తర్వాత మా మజిలీ సాగర విశేషాల నావీ వారి  మ్యూజియం ‘సముద్రిక’. గవ్వలు, శంఖాలు, పెద్ద పెద్ద తిమింగిలాల అస్థి పంజరాలు, పగడాలు, ఆక్వేరియం, చక్కని మెయింటెనెన్సు ` బయట ఆవరణలో ఓ నీలి తిమింగలపు బృహస్థిపంజరం.

గబగబా ఏంథ్రపోలజీ వారి మ్యూజియం. జరవాల భూమిలో తెలుసుకొన్న అండమాన్‌ ఆదిమజాతి విశేషాలతో పాటు ఇక్కడ  నికోబార్‌ దీపాలలోని వారి వివరాలూ తెలిసాయి. అండమాన్‌ తెగలవారివి నీగ్రోఇడ్‌ రూపురేఖలయితే నికోబార్‌ వారివి మంగోలాయిడ్‌ రూపు రేఖలు.. చేరువనే ఉన్న ఇండోనేషియా ప్రభావమా? స్థూలంగా ‘నికోబారీస్‌’గా వ్యవహరించే తెగవారు ముప్ఫైవేలమంది నీకోబార్‌ ద్వీప సముదాయంలో ఉత్తరాన ఉన్న కార్‌ నికోబార్‌ ద్వీపంలో ఉంటారట. వ్యవసాయం, వరాహ పాలన వారి జీవనాధారం. చదువూ ఉద్యోగాల్లో బాగా ముందున్నారు. వీళ్ళు గాక దక్షిణాన ఉన్న గ్రేట్‌ నికోబార్‌ ద్వీపపు అంతర్భాగాలలో నాలుగు వందల జనాభా ఉన్న ‘షోంపెన్‌’ అన్న తెగ ఉంది. వేట, ఆహార సేకరణ ముఖ్య వ్యాపకాలుగా ఉన్న ఈ తెగ వారికి బయట ప్రపంచంతో సంపర్కం అతి స్వల్పం..
అనుకొన్నవన్నీ ముగిసాయి ` ‘సాగరిక’లో షాపింగు తప్ప. ‘నన్ను షాపింగుకు తీసుకు వెళ్ళడం అంటే పిల్లిని చంకను బెట్టుకోవడమే.. శుభ్రంగా ఇంటికి వెళదాం. నేను ఉండిపోతాను. ప్రశాంతినీ, వాళ్ళ అమ్మగారినీ తీసుకొని నువు వద్దువు గాని’ అని మంత్రం వేసాను. లక్ష్మి సరేనంది. తనకు సరైన తోడు.. నాకు అవసరమైన విరామం..
* * * * *
రాత్రే చెప్పి ఉంచాను ప్రకాష్‌తో`‘మార్చి పది లక్ష్మి పుట్టినరోజు. ఏదైనా మంచి రెస్టారెంట్లో అందరం డిన్నరు చేస్తూ ఉత్సవం జరుపుకుందాం’ అని. ఏర్పాట్లు చేసాడు. ఎనిమిదిన్నరకల్లా ఓ మూడో అంతస్తు రెస్టారెంటు చేరుకొన్నాం. అయిదుగురము ప్లస్‌ వాళ్ళబాబు. సంప్రదాయ సిద్ధంగా కేక్‌ కూడా ఎరేంజి చేసాడు ప్రకాష్‌. కేకులు.. ఫోటోలు.. భోజనాలు.. హర్షాతిరేకాలు.. రెండు గంటలు. కాకపోతే ఓ ‘మోసం’ జరిగిపోయింది. ‘ఈ పార్టీ నాది’ అనేసాడు ప్రకాష్‌. వారించే ప్రయత్నం శాయశక్తులా చేసాను. కానీ స్థానబలమే నెగ్గింది.
పదకొండు ఉదయమే లక్ష్మి ఫ్లైటు. నలుగురమూ కలసి వెళ్ళి వీడ్కోలు చెప్పాం.
ఈ వారం రోజులుగా తనతో పాటు నేను ఎత్తిన ‘టూరిస్టు’ అవతారం ముగిసింది. వచ్చే ఆదివారం వరకూ నాది ‘ట్రావెలర్‌’ అవతారం.
ఏమిటీ తేడా?
‘టూరిస్టు అన్ని టికెట్లూ, అన్ని బుకింగులూ చేసుకొని మరీ వెళతాడు, ట్రావెలర్‌ ఎప్పుడూ తిరుగు ప్రయాణం టిక్కెట్టు కొనడు’ అన్నది ఒక నిర్వచనం. ‘టూరిస్టు తను ముందే నిశ్చయించేసుకొన్న మానసిక దృక్కోణంలోంచే ఆయా ప్రదేశాలు చూస్తాడు. ఓ ట్రావెలర్‌ ఎప్పుడూ ఓపెన్‌ మైండ్‌తో వెళ్ళి అనుభవాలను హృదయంతో స్వీకరిస్తాడు’. ఇది మరో నిర్వచనం…
నిర్వచనాల సంగతి ఎలా ఉన్నా రాబోయే వారం గురించి ప్రణాళిక సిద్ధపరచాను.
నికోబార్‌ వెళ్ళడం ఎలానూ పెట్టుకోలేదు. కనీసం అండమాన్‌ ద్వీపాలు మూడింటినీ కొస నుంచి కొసదాకా  ‘దిగ్రేట్‌ అండమాన్‌ ట్రంక్‌ రోడ్డు ` ఆద్యంతాలు చూడాలనుకొన్నాను. ఉత్తర అండమాన్‌ ద్వీపంలోని డిగ్లీపూర్‌, ఆ పక్కనే ఉన్న రాస్‌`స్మిత్‌ ద్వీపాలూ, దారిలో వచ్చే మాయాబందర్‌  పట్టణం, డిగ్లీపూర్‌కు కాస్తంత దూరాన ఉన్న ` అండమాన్‌ నికోబార్లలోని అత్యున్నత శిఖరం ` సాడల్‌పీక్‌ (2500 అడుగులు) వెళ్ళాలనీ ` ఇదో ప్రణాళిక. మూడు రోజులు.
ఒక రోజు పాటు హేవలాక్‌ గానీ, నీల్‌ గానీ మళ్ళీ వెళ్ళిరావాలన్నది మరో ఆలోచన. ఏది వెళ్ళాలా అని ఊగిసలాడి చివరికి హేవలాక్‌కే ఓటు వేసాను. నీల్‌ ద్వీపాన్ని పుష్కలంగా చూసాననీ, హేవలాక్‌లోనే చాలా మిగిలిపోయిందనే ఈ ఓటు. అలాగే పోర్ట్‌ బ్లెయిర్‌ శివార్లలో మౌంట్‌ హారియట్‌ అన్న పన్నెండొందల అడుగుల శిఖరం ఉంది. దక్షిణ అండమాన్లలో ఎత్తైన శిఖరం. దాని దగ్గరే అడవి, ట్రెక్కింగు దారి ` ఆ పరిశోధన మరో రోజు…
.‘చిడియాతపు’ అన్నది దక్షిణ అండమాన్ల దక్షిణ కొస. ట్రంకు రోడ్డుకు ఒక చివర. ‘అక్కడ మాకు స్క్యూబా డైవింగ్‌ అవకాశాలు ఉన్నాయి. ఒక పూట వెళ్ళి వద్దాం’ అన్నాడు ప్రకాష్‌. దానికో రోజు. ‘అసలీ అండమాన్లలో ఉన్న పగడాల సంపదను జాతీయ సొత్తుగా ప్రకటించి మహాత్మా గాంధీ నేషనల్‌ మెరైన్‌ పార్కుగా గవర్నమెంటు ప్రకటించింది. పోర్ట్‌ బ్లెయిర్‌కు ముప్ఫై కిలో మీటర్ల దూరంలో మూడు వందల చదరపు కిలోమీటర్ల ప్రదేశం ఆ పార్కు.. వండూర్‌ అన్న ప్రదేశం ఆ పార్కు ముఖ ద్వారం. అక్కడినుంచి ‘జాలీ బోయ్‌’ అన్న ద్వీపానికి తీసుకువెళ్ళి ఓ పూట అక్కడ ఉంచి స్నోర్క్‌లింగు చేయించి తీసుకువచ్చే ఏర్పాటు ఉంది. దానికి మీరు మరో రోజు కేటాయించండి..’  ప్రకాష్‌ సలహా. శిరసావహించాను.
ఆరు రోజులు అలా. ఏడో రోజు ఉదయం అచ్చంగా నాకోసమే అట్టేపెట్టుకొన్నాను. ఈ పదిహేను రోజుల్లో నాకు పరిచితమై నన్ను మళ్ళా మళ్ళా రమ్మని పిలిచే ప్రదేశాలు ఉంటాయి గదా ` వాటి కోసం. మధ్యాహ్నం నుంచీ తిరుగు విమానం సరేసరి!
* * * * *
ఆ ‘ఫుట్‌ లూజ్‌’ ఆలోచన, వారం దాకా ఎందుకూ ` వెంటనే ఆచరణలో పెట్టాను. ‘మధ్యాహ్నం ఆసక్తికరమైన చోటికి లంచ్‌కి వెళదాం. మీరు బాగా ఇష్టపడతారు’ అని ప్రకాష్‌ ఊరించాడు. ‘బావుంది, ధ్యాంక్స్‌! కానీ మధ్యాహ్నానికి ఇంకా రెండు గంటలు టైముంది గదా` అలా ఊళ్ళో ఓ చెక్కరు కొట్టి వస్తాను’ అన్నాను. అతని టూ వీలర్‌ అందుకొన్నాను.
నా మొట్టమొదటి సోలో లాంగ్‌ ప్రయాణం. మినీబే నేవీ కాలనీ నుంచి బయటపడి, వీఐపీ రోడ్డు చేరి ఎడమకు తిరిగి, ఎయిర్‌పోర్టును దాటుకొని, జంగ్లీ ఘాట్‌ మీదుగా, ఎంత్రాపోలజీ మ్యూజియం, అబర్డీన్‌ బజారు, అబర్డీన్‌ జెట్టీ (తెలిసిపోతోంది, తెలిసిపోతోంది, ఊరంతా తెలిసిపోతోంది ` దారులూ ఎల్లలూ మనసుకు పట్టేస్తున్నాయి!!), రాజీవ్‌ గాంధీ జల క్రీడా సముదాయం, కుడివేపుగా మళ్ళి, మెరైన్‌ డ్రైవ్‌, ఒక వేపు సముద్రం ` మరో వేపు కొండగుట్టలు ` చివరికి కార్బిన్స్‌ కోవ్‌ బీచి!! అదో చిరు విజయం.
ప్రకాష్‌ ఊరించిన ప్రదేశం. అబర్డీన్‌ బజారుకు కిలోమీటరు దూరాన, మెరైన్‌ హిల్‌ అన్నచోట ఉన్న ` ‘ఫార్చ్యూన్‌ రిసార్ట్‌ బే ఐలెండ్‌’ అన్న వెల్‌కమ్‌ గ్రూప్‌ వారి హోటల్లోని ` ‘నికోబార్‌’ అన్న రెస్టారెంటు! ఓపెన్‌ టు ఎయిర్‌ రెస్టారెంటది!
చక్కని వ్యూ. కాస్తంత ఎత్తైన ప్రదేశంలో ఉంది గాబట్టి కింద సముద్రం, దూరంగా కుడి చేతి వేపున రాస్‌ ద్వీపం, ఎదురుగా ఎత్తుపాటి కొండలు, పరీక్షగా చూస్తే లీలగా నార్త్‌బే బీచ్‌ ప్రాంతం, పురాతనత్వాన్ని గుర్తుకు తెచ్చే హోటలు అలంకరణ`ఫర్నీచరు, ఉండీలేనట్టు పలచగా అతిధులు, ప్రకాష్‌కు పరిచయముండి చిరునవ్వుతో పలకరిస్తోన్న రెస్టారెంటు మానేజరూ స్టాఫూ, పరిసరాలను పట్టించుకోకుండా సముద్రాన్నీ, నీలపు రంగునూ, పచ్చని కొండల్నీ కళ్ళతో తాగేస్తోన్న నేను.
‘మీ దగ్గర ఇరవై రూపాయల నోటు ఉందా?’ అడిగాడు ప్రకాష్‌. వెదికాను. లేదు. తన దగ్గరా లేదు. రెస్టారెంటు మానేజరు దగ్గరకు వెళ్ళి సంపాయించి తెచ్చి ఇచ్చాడు. ‘ఆ నోటు మీద బొమ్మ చూడండి..’ చూసాను. ఒక వేపు గాంధీ.. మరో వేపు ఏదో ప్రకృతి దృశ్యం. పామ్‌ చెట్ల ఆకులు, వాటి వెనక లీలగా సముద్రపు కెరటాలు, ఆవెనక కొండ చెరియ, దాని మీద కనిపించీ కనిపించని లైట్‌ హౌసు..! అనుమానం వచ్చి నోటు పైకి దృష్టి సారించి ఎదురుగా చూసాను. అదే దృశ్యం!! ఈ ఫార్చ్యూన్‌ హోటలు బాల్కనీలోంచి కనిపించే సుందర దృశ్యాన్నే అండమాన్ల ప్రతీకగా, ఇరవై రూపాయల నోటు రూపంలో కోట్లాది భారతీయుల ముందుకు చేర్చింది ప్రభుత్వం! మెచ్చుకోవాలి..
ఫోటోలు.. కాఫీలు.. కబుర్లు.. కొబ్బరి బొండాలు`ఓ గంటసేపు. స్థానికంగా తెలిసిన మనిషి లేకపోతే ఇలాంటి లోలోపలి అందాలూ, విశేషాలూ వేమవరం వుల్లయ్యలకు అందవు గదా! ఎంత థ్యాంక్స్‌ చెప్పీ ఏం లాభం? ఋణం తీర్చుకొనే ఏకైక మార్గం మన ఊళ్ళోని ఇలాంటి విశేషాలను వీళ్ళకు పరిచయం చెయ్యడమే!
చాలామంది మిలటరీ వాళ్ళకు ఉన్నట్టే ప్రకాష్‌కూ గోల్ఫ్‌ ఆట అంటే విపరీతమైన అనురక్తి. ఊరుకు పదీ పదిహేను కిలోమీటర్ల దూరాన మిలటరీ ఏరియా మధ్యలో ఉన్న ఓ (పం)తొమ్మిదిగుంటల గోల్ఫ్‌ కాయల ఆట స్థలానికీ, దానికి చేరువలోనే ఉన్న కోకోనట్‌ బీచ్‌ అన్న సువిశాలమైన బీచ్‌ పార్కుకీ వెళ్ళడమన్నది ఆనాటి మా సాయంత్రపు కార్యక్రమం. ఇంట్లో ఓ రెండు గంటల రెస్టు తర్వాత గోల్ఫ్‌ దారి పట్టాం. ఉదయం వెళ్ళి వచ్చిన కార్బైన్స్‌ కోవ్‌ లానే ఇదీ తూర్పు తీరంలో ఉంది. ఓ ఏడెనిమిది కిలోమీటర్లు దిగువన, దక్షిణాన, అరగంట ప్రయాణం.. ఆసక్తికరమైన నగరశివార్లలోని గ్రామీణ ప్రాంతాల గుండా, మిలటరీ ఏరియాల గుండా ప్రయాణం.

గోల్ఫ్‌ కోర్స్‌ ఉన్న ప్రదేశం ` ఒక్క మాటలో చెప్పాలంటే ` అద్భుతంగా ఉంది. సముద్రానికి ఆనుకొనే ఉందీ క్రీడాంగణం. గట్టిగా కొడితే బంతి సముద్రంలోకి వెళ్ళి మాయమయిపోతుందా అనిపించేంత చేరువలో సముద్రం.. సముద్ర తలానికి పదీ ఇరవై అడుగుల ఎత్తున్న ఈ గోల్ఫ్‌ కోర్సు.. ఆ ప్రాంతమంతా ఓ గంటసేపు తిరిగి రావడం.. మధ్య మధ్యలో  ఆట కోసం సృష్టించిన చిరు కొలనులు… అందులో సహజంగా విచ్చుకొన్న కలువలు.. సాయం సమయపు ఆకాశపు వర్ణ విన్యాసాలు.. అడపాదడపా కనిపించి ప్రకాష్‌నూ, నన్నూ పలకరించే ఇతర క్లబ్బు మెంబర్లు.. చక్కగా గడచిపోయిన గంట!
దానిని ఆనుకొనే కోకోనట్‌ బీచ్‌ ` వందలాది కొబ్బరి చెట్లు.. ‘అండమాన్‌లో ఉన్నామా అమలాపురం గ్రామాల్లోనా?’  అనిపించింది. ఏదో పార్టీ ఏర్పాట్లు, ఆదివారం సాయంత్రం గదా ` అన్ని చోట్లా విద్యుత్‌ దీపాలు, తోరణాలు.. పండుగ వాతావరణం.
‘‘అక్కర్లేదు. మీరు అంత ఉదయానే నిద్ర పాడుచేసుకోవద్దు. ఏక్టివాలో వెళతాను. అక్కడికి మన టిక్కెట్ల ఏజంట్‌ ఎలానూ వస్తాడు గదా. అతనికి బండి తాళాలు ఇస్తాను’’, అనేసాను ప్రకాష్‌తో..
బాగా తెల్లవారుఝామునే మాయాబందరు బస్సు. అబర్డీన్‌ బజారు దగ్గరున్న మైన్‌ బస్టాండు నుంచి. మొదట్నించీ అవసరమయిన టిక్కెట్లు ఇతర పర్మిట్లూ ఏర్పాటు చేస్తోన్న ఆనంద్‌ అన్న ఏజంటు కుర్రాడు అప్పటికే ఓ ప్రైవేటు ట్రావెలర్స్‌లో టిక్కెట్టు కొని తెచ్చి ఇచ్చాడు. అన్నీ అమరాయిగదా అని నేనే ప్రకాష్‌ను వారించాను.
తెల్లవారుఝామునే చేరుకొన్నా గానీ బస్టాండులో మా బస్సు కనిపించలేదు. కొంచెం అటూ ఇటూ వెదగ్గా ‘గీతాంజలి బస్సా.. వెళ్ళి అయిదునిముషాలు అయింది’ అన్నాడో టీ దుకాణం మనిషి. ‘అదెలాగూ అసలు బయలుదేరడానికే ఇంకో అయిదు నిముషాలు ఉంది గదా’.. అని నే వాపోయాను. అయినా మొరవినేదెవరూ? జిర్కాటాంగ్‌లో ఆరింటి కాన్వాయ్‌లో ముందు ఉండడం కోసం ఇలా నిర్ణీత సమయం కన్నా ముందే ఉరుకులు పెట్టడం అక్కడ మామూలేనట. బానే ఉంది ` మరి నాలాంటి కొత్తవాళ్ళ సంగతేమిటీ?
మినీ క్రైసిస్‌! బండి వెళ్ళిపోయింది. ఏక్టివా తాళాలు ఇద్దామంటే ఆనందూ రాలేదు!
గబగబా ఆలోచించాను. బస్టాండు గేటు పక్కనే ఉన్న టీ బడ్డీ మనిషిని రిక్వెస్టు చేసాను. ఒప్పుకొన్నాడు. ప్రకాష్‌కు ఫోను చేసి ` ఇదిగో ఇలా ఫలానా టీ మనిషికి తాళాలు ఇస్తున్నాను. పక్కనే బండి పార్కు చేస్తున్నాను. తొమ్మిది లోపల కలెక్టు చేసుకోవాలట, చేసుకోగలరా ` అని అడిగాను.  మరేం పర్లేదు వెళ్ళండి అన్నాడు.
మాయా బందరుకు కాదు గానీ ` బారాటాంగ్‌ వెళ్తోన్న బస్సు కనిపించింది. వంద కిలోమీటర్లయినా వెళ్ళవచ్చుగదా అని అది ఎక్కేసాను. అసలు మీ గీతాంజలి జర్కాటాంగ్‌ చెక్‌పోస్ట్‌ దగ్గర దొరికే అవకాశం ఉంది అని ఎవరో సూచించారు. ఆశ!
చీకట్లు తొలిగే సమయంలో జిర్కాటాంగ్‌.. దిగివెళ్ళి క్యూ మొదట్లో చూస్తే గీతాంజలి. డ్రైవరునూ క్లీనర్నీ కొంచెం కోప్పడే ప్రయత్నం చేసాను గానీ వాళ్ళు మహానుభావులు.. ‘మీరంటోన్న నిర్ణీత సమయం అంటూ పట్టింపులు పెట్టుకొంటే మేం ఆరుగంటల కాన్వాయ్‌ మిస్సయ్యి మరో రెండు గంటలు పడిగాపులు గాయాలి. పైగా రాత్రికి డిగ్లీపూర్‌ చేరలేం. ఇది ఒక్క చోటతో ముగిసే క్యూ గాదు. దారిలో ప్రతి ఫెర్రీ దగ్గరా వెనకబడిపోతాం’ ` వారి లాజిక్కు. కరెక్టే. ‘మరి అసలు బస్సు సమయాన్నే ముందుకు జరపొచ్చు గదా’ అడిగాను. ‘ఏం లాభం! అందరూ అలాగే జరిపితే?’ వారి తిరుగు సమాధానం. అర్ధమయింది. ఇదో చిరు విషవలయం! ఈ విషాదగాధకు ప్రమోదాంతం నాకు నా గీతాంజలి దొరకడం!!

ఈ నా గోడంతా వింటోన్న పక్క సీటు కుర్రాడు మాటల్లో పెట్టాడు. స్నేహం చూపించాడు. నాలుగయిదు గంటల మాయాబందరు ప్రయాణం వరకూ ఫ్రెండ్‌ ఫిలాసఫర్‌ గైడ్‌ అయిపోయాడు. పోర్ట్‌బ్లెయిర్‌లో కారు నడుపుతాడట. నిండా ఇరవై నిండని మనిషి. బెంగాలీ.. బంగ్లాదేశీ.. ఉత్సాహి.. ప్రపంచమంటే పుష్కలంగా కుతూహలం.. బొంబాయి, ఢిల్లీ, కలకత్తా, మద్రాసు నగరాలు చూడాలన్న జీవిత కోరిక. చదువుకోవాలన్న తపన  నవయవ్వన గ్రామీణ భారతానికి అసలు సిసలు ప్రతీక అనిపించాడు. ముచ్చటేసింది. దారిలో ‘మధ్య జలసంధి’ దగ్గర ఆగినపుడు ఫలహారం, కూల్‌ డ్రిరకూ పట్టుకొచ్చాడు. ‘మీరు మా అండమాన్ల అతిధి’ అంటూ ఇచ్చాడు. బలవంతం చేయించుకోకుండా పుచ్చుకొన్నా. ‘ఇచ్చుటలో’ ఉన్న హాయి తెలిసిన ‘బుద్ధిమంతుడు’ అతను. తీసుకోవడంలోని సొగసు ఎరిగిన సగటు మనిషిని నేను ` జోడీ సరిపోయింది.
బారాటాంగ్‌ దాటాక సరికొత్త ప్రదేశాల ఆవిష్కరణ. గ్రామాలు, చిరు పట్టణాలు, ‘కదమ్‌ తాల’ పట్నం, అడపాదడపా సముద్ర దర్శనం, ‘బాకుల్‌తల’ గ్రామం, రంగత్‌ పట్నం, ఓ చక్కని తమిళశైలి దేవాలయం, ‘బిల్లీ గ్రౌండ్‌’ గ్రామం, ‘నింబూదేరా’, ‘తుగాపూర్‌’ ` టీ జంక్షన్‌.
బస్సు ఇక్కడ ఎడమకు మళ్ళి డిగ్లీపూర్‌ వెళుతుంది. నేను ముందుకు సాగి, మాయా బందర్‌ వెళ్ళాలి. మా టూర్‌ ఏజెంటు వాళ్ళ తమ్ముడు, విజయన్‌, ఇక్కడ పోలీసు ఉద్యోగి. ఈ టీ జంక్షనుకు విజయన్‌ వచ్చి, నన్ను మాయాబందర్‌ పిడబ్ల్యూడీ అతిధి గృహంలో దింపి, స్థానికంగా తిరగడానికీ మర్నాడు డిగ్లీపూర్‌ వెళ్ళడానికీ టాక్సీలవీ ఏర్పాటు చెయ్యాలన్నది ఆనంద్‌ ఆకాంక్ష. టీ జంక్షన్‌ చేరడానికి అరగంట ముందే విజయన్‌తో సెల్‌ఫోన్లో మాట్లాడాను. బస్సు దిగగానే వచ్చి కలిసాడు. ఆరడుగుల అందగాడు. హుందా అయిన అవతారం..
‘మీరూ మేడమ్‌ కలసి వస్తారని మా జీపు అడిగి పెట్టి ఉంచాను. ఒక్కరే అన్నారు గదా అని ఇపుడు బైక్‌ మీదే వచ్చాను. పర్లేదు గదా’ అన్నాడు. ఓ గొప్ప ఆఫీసరు దంపతులకు, సాయపడే అవకాశం అని భావించినది కాస్తా నాలాగా ఓ జోలె భుజాన వేసుకొని దిగిన పెద్ద మనిషికి సహాయం అన్న స్థాయికి దిగినందుకు అతని గొంతులో నిరాశ స్పష్టంగా తెలిసిపోయింది. ఏం చెయ్యగలనూ?! అయినా అతనే తమాయించుకొని వెంటనే గౌరవం, స్నేహం కలగలిపి ఆత్మీయత పంచి పెట్టాడు.
టీ జంక్షన్‌ నుంచి మాయాబందర్‌ ఓ పదీ పదిహేను కిలోమీటర్లు.. ఆ భూభాగపు ఉత్తరపు కొసన ఉంది మాయాబందర్‌ పట్నం. ఎత్తు పల్లాలు.. మిట్టలు గుట్టలు.. అటూ ఇటూ దోబూచులాడుతోన్న సముద్రం ` ఆసక్తికరమైన ప్రదేశం. ఆ ప్రాంతాలలో అదే ముఖ్యమైన ఊరట. అయిదారువేల జనాభా, కొన్ని గవర్నమెంటు ఆఫీసులు, కళకళలాడుతోన్న ఊరిసెంటరు, ఇంకొంచెం ముందుకెళితే ఓ గుట్టమీద పీడబ్ల్యూడీ గెస్టుహౌసు.
కానీ చుక్కెదురయింది! పోర్ట్‌బ్లెయిర్‌ నుంచి మాకే సందేశమూ రాలేదన్నాడు అక్కడి మానేజరు. ‘పర్లేదు ` ఊళ్ళో వసతి చూపిస్తాను’ అన్నాడు విజయన్‌. కానీ ఆ గెస్టుహౌసు అతి చక్కని ప్రదేశంలో ఉండడం వల్ల దాని చూరు పట్టుకొని మరి కాసేపు వేళ్ళాడాను. విజయన్‌ పోలీసు పలుకుబడీ, నా సహనం మూర్తీభవించిన పోరాట పటిమా ఆ మానేజరు గారి ముందు ఓటమినే చవిచూసాయి. వెనక్కి తిరిగి చూసుకొంటే అంతా మన మంచికే అని తెలియవచ్చింది!!
ఊరి మెయిన్‌ రోడ్డులో వసతి వేట. ‘మీ బడ్జెట్‌ ఎంతా?’ అడిగాడు విజయన్‌. ‘అయిదారొందల వరకూ పర్లేదు’ చెప్పాను. ‘ఓ ఎక్కువ.. చిన్న ఊరు గదా ` ఈజీగా దొరుకుతుంది’… వెళ్ళాం. వెదికాం. ఒకటి రెండు చూసాక ఓ ‘అన్‌మోల్‌ గెస్ట్‌హౌస్‌’లో రోజుకు మూడు వందల ఏభైకి సెటిలయ్యాం. అడిగి మరీ మొదటి అంతస్తులోని ‘సముద్రం కనిపించే’ గది తీసుకొన్నా. దాన్ని నడిపే ఆవిడ స్నేహంగా మాట్లాడింది. వాళ్ళందరికీ విజయన్‌ బాగా తెలుసు. ‘మామూలుగా అయిదొందలు.. నాకు తెలుసుగదా ` తగ్గించారు’ మాటరాఫ్‌ ఫేక్ట్‌గా చెప్పాడు విజయన్‌.

అప్పటికింకా మధ్యాహ్నం మూడు దాటలేదు. అప్పటికే నా రెండ్రోజుల టాక్సీ మనిషి ` మణి ` వచ్చి కలిసాడు.         ఉన్న రెండు మూడు గంటల్లో ఏం చెయ్యాలీ? అన్నది ఆలోచించి, ‘ఎవిస్‌ ఐలెండ్‌’ అని వాళ్ళిద్దరూ రెండు నిముషాల్లో తేల్చేసారు!
తీరం నుంచి ఒకటీ ఒకటిన్నర కిలోమీటర్ల దూరంలో ఉందా ద్వీపం. స్థానికులే కాబోలు ` ఓ సహకార సంస్థగా ఏర్పడి ఆ ద్వీపంలో కొబ్బరిసాగు కొనసాగిస్తున్నారు. ద్వీపానికి వెళ్ళాలంటే మరపడవ కావాలి. ఫారెస్టు వాళ్ళ పర్మిట్టూ కావాలి. ఆ వేళ కాని వేళలో మా తమిళ మణి చకచకా అవి సాధించి పెట్టాడు. మూడున్నరకల్లా ఎవిస్‌ ద్వీపంలో..
చాలా చాలా చిన్న ద్వీపం. అంతా కలసి కిలోమీటరున్నర చుట్టుకొలత.. కొబ్బరి తోటల కాపలాదారుడు తప్ప స్థిరనివాసం లేని ద్వీపం. మేం వెళ్ళేసరికి ఆ కాపలాదారుడికో స్నేహితుడు. నేనూ, తెలుగు పడవ మనిషీ, మణీ ` వెరసి అయిదుగురం. అచ్చమైన ప్రైవేటు క్షణాలవి. విడివిడిగా కొబ్బరిచెట్లూ, మధ్యలోంచి కాలిబాటలు, అక్కడక్కడ మరేవో ఒకటీ అరా పెద్ద చెట్లు, సముద్రానికి చేరువలో ఏవేవో పొదలు తీగలు, మేం దిగిన చోట తప్పించి మిగిలిన తీర ప్రాంతమంతా  రాళ్ళూ రప్పలూ ` కధల్లో లాంటి వాతావరణం. తోడుగా వస్తానంటోన్న మణిని ఆపి, ‘త్వరగా వచ్చెయ్యాలి మరి’ అంటోన్న కాపలా మనిషి ` లక్ష్మీ నారాయణన్‌ ` మాటకు బుద్ధిగా తల ఊపి, ఓ గంటసేపు నా ఒంటరి ద్వీపంలో..
ఇలా భూగోళపు పటానికి అందని దీవుల్లో ‘ఎవరూ లేని చోట’ ప్రకృతితో ‘చిన్న మాట’ చెప్పుకొనే అవకాశం ఎంతమందికి వస్తుందీ? నాకు కూడా జీవితంలో మొదటిసారేనేమో గదా!! ఆ స్పృహ ఆయా క్షణాల మహత్తర లక్షణాలను ఎత్తి చూపగా ` బెదురంటే తెలియకుండా తీర ప్రాంతమంతటినీ చుట్టిపెట్టాను. ఎక్కడైనా కంటికి నుదురుగా కనిపిస్తే ‘లోపలికి’ కూడా వెళ్ళి మరీ ద్వీప పరిశోధన చేసాను. తిరిగి వచ్చేసరికి అంతా నాకోసం ఎదురుచూస్తూ ` మరిక ఇబ్బంది పెట్టకుండా బోటెక్కాను!!

తిరుగు ప్రయాణంలో మరపడవ తెలుగు మనిషిని మాటల్లో పెట్టాను. మాయా బందరు ఓ తెలుగు ఊరు!! ఆరువేల జనాభాలో కనీసం నాలుగువేలు తెలుగు వాళ్ళట! రెండుమూడు తరాల క్రితం బతుకుతెరువు వెదుక్కుంటూ శ్రీకాకుళం ప్రాంతం నుంచి వచ్చిన పల్లెకారుల కుటుంబాలవి. ఈ ఏభై అరవై ఏళ్ళలో నిలదొక్కుకొని తిండికీ బట్టకూ లోటు లేకుండా బతుకుతోన్నా, చదువు సంధ్యలలో ముందుకు వెళ్ళి రాణించిన యువతీయువకుల సంఖ్య అంత చెప్పుకోదగ్గది గాదు. ఎక్కడుందీ లోపం?
పడవ దిగాక ఆ పడవ మనిషి సహాయం తీసుకొని ఆ పల్లెకారుల కుటుంబాలతో కబుర్లలో పడ్డాను. ఆడా మగా పిల్లా పీచూ యువకులూ ` ఓ పదిహేను మంది. కుశలపు కబుర్లకే పరిమితమయ్యాను. ఆంధ్రాలోని నెల్లూరూ, ప్రకాశం జిల్లాల నుంచి వచ్చిన వాళ్ళూ ఉన్నా ` ఎక్కువగా విజయనగరం శ్రీకాకుళం వాళ్ళట. తెలుగుదేశం పార్టీ ఉనికి ఉందా ఊళ్ళో. కాంగ్రెస్సూ, బీజేపీ కూడా ఉన్నాయి. ఊరి పంచాయితీ ప్రెసిడెంటు ఎప్పుడూ సహజంగానే తెలుగు మనిషేనట. ఆమధ్య గంగవరలక్ష్మి అన్న ఆవిడ పంచాయితీ ప్రముఖ్‌గా అయిదేళ్ళు పనిచేసి ఊళ్ళో చెప్పుకోదగ్గ మార్పులు తెచ్చారట. పిల్లలంతా మినహాయింపులు లేకుండా స్కూళ్ళకు వెళుతున్నారట. ఏదేమైనా నిమ్మకు నీరెత్తినట్టున్న జీవితాలు.. ఉండవలసినంత కదలిక లేదనిపించింది.
పగలయితే ముగిసింది గానీ రాత్రిని డిక్లేర్‌ చెయ్యడానికి మరో మూడు గంటల సమయం ఉందిగదా.. ‘మాయాబందర్‌’ ఆత్మ ఎక్కడుందో వెదుకుదామనిపించింది. మెయిన్‌ రోడ్డు వదిలి అటూ ఇటూ అన్వేషణ.. విశాలమైన ఊరు.. ‘ఊరికే, అలా’ పడివున్న పెద్ద పెద్ద ఖాళీ స్థలాలు.. ఎగుడుదిగుళ్ళు.. దూరంగా ఓ గుట్టమీద ఓ మాత్రపు అట్టహాసపు గుడి.. తమిళ పూజారి.. కిందుగా సముద్రం.. నల్లటి నీడల నీళ్ళు.. కబుర్లలో పడిన ఆ పల్లెటూరి వాళ్ళు.. ప్రయత్నించి విజయవంతంగా వాళ్ళతో స్మాల్‌టాక్‌.. ఎవరో బిరబిరా పేపరుతో.. ‘తెలుసా జిర్కాటాంగ్‌ దగ్గర రెండు తలల పాము కనిపించిందట.. ఇదిగో దాని ఫోటో’ అంటూ అందరికీ చూపించాడు. అందరి ఉత్తేజంలో నేనూ నా భాగం అంది పుచ్చుకొన్నాను..
మళ్ళా మెయిన్‌ రోడ్డు మీదికి వస్తే మరో చిరుగుడి. తెలుగు వారి ప్రాబల్యం ఉన్న దేవాలయం.. ముఖ్య ధర్మకర్త అక్కడే ఉన్నారు. వాళ్ళింట్లో ఏదో శుభకార్యం సందర్భంగా అందరికీ ధారాళంగా ప్రసాదం పంచుతున్నారు.  నేనూ వెళ్ళి అడిగి పుచ్చుకొన్నా.. మాటలు కలిపారాయన. నా ఒంటరి ప్రయాణం మీద ఆసక్తి చూపించారు.. కానీ ఆయన ధార్మిక చింతనకూ నా లౌకిక దృష్టికీ పొంతన కుదరక మాటలు సాఫీగా సాగలేదు!
వెన్నెల రాత్రులూ, చంద్రోదయం.. సముద్రంలోంచి అదో అరుదైన దృశ్యం.. మూడ్‌ కుదిరింది. ఊరు ఉత్తర కొసన పడవల రేవు ఉందని తెలుసు. ఓ కిలోమీటరు పై చిలుకు. ‘పద, పద’ అంది మనసు. అడుగువేసాను.. మెల్లగా, హాయిగా.. పరిసరాలను సర్వాంగాలతో ఆస్వాదిస్తూ.. ఎక్కడ్నించో లలిత లలితంగా పాటలు. ఎవరిదీ.. తెలిసిన గొంతు.. తెలిసీ తెలియని భాష.. జాగ్రత్తగా వినగా హేమంత్‌ కుమార్‌ పాడుతోన్న భక్తి గీతాలని తెలిసింది. దారి మలుపు తిరగగానే కుడిచేతివేపున ఓ పాతిక ముప్ఫై మెట్ల ఆవల ఉన్న నిరాడంబరమైన మందిరం కనిపించిందవి. అతి తక్కువగా భక్తులు ` ముందుకు సాగాను.. మరో అరకిలోమీటరు.. పావుగంట.. జెట్టీ.. మనుషుల్లేరు.. నేను, చంద్రుడూ, జెట్టీ!
తిరిగొచ్చేస్తోంటే హేమంత్‌కుమార్‌ వదలనన్నాడు. అవునుమరి ` నలభై అయిదూ ఏభై ఏళ్ళ పరిచయం. ‘యాదిల్‌కె సునో దునియా వాలో’ అంటూనూ ‘కుచ్‌ దిల్‌ నె కహా’ అంటూ లతా గొంతుతోనూ అనుపమంగా ఆనాడే కట్టి పడేసిన మనిషి. మెట్లెక్కి పైకి చేరాను. మెల్లగా పాటల్లోకి ప్రవేశించాను. మనసుతో వింటే ఏ భాష అర్ధం అవదూ? మెల్లగా బెంగాలీ తెలిసిపోసాగింది. అదో అనూహ్య వాతావరణం.. అనుకోని ఆనందం.. అలాంటి ఏకాంత క్షణాలలో ఒంటరితనం దగ్గరకు రాగలదా?! ఆ గుడి, ఆ మెట్లు, ఆపాట, ఆ భాష, ఆ చెట్లు, ఆ గుట్ట, ఎదురుగా దూరాన సముద్రం, పైన చంద్రుడు ` అన్నీ ఆత్మీయంగా పలకరిస్తూ ఉంటే ఇహ ఒంటరితనం ఎక్కడుంటుందీ?!
‘ఎవరు బాబూ..’ అన్న మెల్లని పలకరింపు. పూజారి. చెప్పాను. అతనూ పక్కన చేరగిలబడ్డాడు. కబుర్లలో పడ్డాం. ఏభై ఏళ్ళ పెద్దాయన. ఈ ఊరివాడుగాడట. బెంగాలు. ఇది బెంగాలీల గుడి. పూజా పునస్కారాలు సవ్యంగా సాగకపోతోంటే ఊళ్ళో వాళ్ళు పనిగట్టుకొని ఇతన్ని పిలిపించారట. ‘పిల్లలు పెద్దాళ్ళయిపోయారు. జీవితాల్లో స్థిరపడిపోయారు. మాకు ఏ బంధాలూ లేవు.. దేశానికి బాగా దూరంగా ఉన్నామన్న మాటేగానీ ఇక్కడి వాతావరణం కూడా బావుంది. సుందర ప్రదేశం. మంచిగాలి, మంచి మనుషులు. మాకు అవసరాన్ని మించిన మర్యాద లభిస్తోంది’ అంటూ చెప్పుకొచ్చాడు. ఈ లోగా ఆవిడా వచ్చి చేరారు. భోజనం చేసి వెళ్ళమన్నారు. ‘టీచాలు’ అన్నాను. కలకాలం గుర్తుండిపోయే అనుభవం.
మళ్ళా మెట్లు దిగి ప్రపంచంలో పడి కడుపు వేస్తోన్న ఆకలి కేకలు విన్నాను. రోజంతా తినీ తినని తిండి. అప్పటిదాకా తిరుగుడుతోనే కడుపు నిండిపోయినట్టనిపించింది. ఇపుడు తెలుస్తోంది ఆకలి.. ఎవర్నో వాకబు చేసాను. ‘అదిగో ఆ మూల పెద్దావిడ నడుపుతోన్న చిన్న హోటలుంది వెళ్ళు.. నేనూ ఊరికి కొత్తాడినే. పోర్టుబ్లెయిర్‌ నుంచి పది రోజుల పనిమీద వచ్చాను. ఓ రోజు తిండికి ఇబ్బంది పడి రెండో రోజు కనిపెట్టాను. ఇహ మూడు పూటలూ అక్కడే’ అంటూ సలహా ఇచ్చాడో పాపన్న.. వెళ్ళాను.. నలభైఅయిదూ ఏభై ఏళ్ళ శుభ్రమైన ` తమిళం అంతగా మాట్లాడని ` తమిళ వనిత.. హిందీయే మా సంభాషణా మాధ్యమం.. భోజనం సింపుల్‌గా, రుచిగా ` బావుంది.
‘అన్‌మోల్‌’ చేరేసరికి తొమ్మిదిన్నర ` రిసెప్షన్లో ఇంకా మధ్యాహ్నం కనిపించినావిడే ఉంది. వాళ్ళదేనట ఆ హోటలు. ఆయన కాంట్రాక్టరు.. మామగారు కాంట్రాక్టరు.. మరిది పోర్టుబ్లెయిర్‌ ఉద్యోగం… ఈ పదిగదుల హోటలు ఈవిడే నడుపుతోంది. చురుకైన మనిషి.. కలుపుగోలు.. కాసేపు నా వివరాలు తెలుసుకొంది. తనకు తోచిన సలహాలు.. డిగ్లీపూర్‌ వివరాలు.. ‘కొత్త మనిషివిగదా ` ఏమై పోయావో అని కూర్చున్నా. నే ఉండేది నీ రూం పైనే, పై అంతస్తులో’ అంటూ రిసెప్షను కట్టేసి నాతో పాటు పైకి సాగింది. ఆపై అంతస్తుకు చెక్క మెట్లు. అక్కడ చెప్పులు వదిలి మెట్లెక్కి పైకి వెళిపోయిందావిడ… ఆసక్తికరం.
మాయా బందర్‌ నుంచి డిగ్లీపూర్‌ ఎనభైఅయిదు కిలోమీటర్లు. టాక్సీలో రెండున్నర గంటలు.
డిగ్లీపూర్‌లో నేను నిర్దేశించుకొన్న గమ్యాలు `  రాస్‌ Ê స్మిత్‌ ద్వీపాలు, సాడిల్‌ పీక్‌. అవి ఊరికి పదిహేనూ ఇరవై కిలోమీటర్ల దూరంలో ఉన్నాయని మ్యాపులు చెబుతున్నాయి. అంటే అంతా కలసి రెండు వందల కిలోమీటర్ల ప్రయాణం. మహా అయితే ఆరు గంటలు పడుతుంది ` ఒట్టి ప్రయాణానికి. ఉదయమే బయల్దేరితే చీకటి పడే సమయానికి నేననుకొన్న రెండు ప్రదేశాలూ చూసుకొని తిరిగి మాయా బందర్‌ వచ్చెయ్యవచ్చు. ముందుగా అసలు ఆ రాత్రి డిగ్లీపూర్‌లోనే గడపాలనుకొన్నా గానీ మాయాబందర్‌ ఊరు నచ్చింది. నాకు దొరికిన రూము నచ్చింది. సముద్రం నచ్చింది. వినిపించే తెలుగు నచ్చింది. అంచేత ప్లాన్‌ మార్చుకొని ` డిగ్లీలో నైట్‌హాల్ట్‌ ఆలోచన విరమించి, దాన్ని ‘టాక్సీలో డే ట్రిప్‌’గా తిరగరాసాను.
మణికి ఆరింటికల్లా రమ్మని చెప్పాను. ఆరున్నర. అయిపులేడు. మొబైల్లో దొరకడు. ఆందోళన. అసహనం. పావు దక్కువ ఏడుకు మరోకుర్రాడు వచ్చాడు. మణి గారికి ఏదో అత్యవసరమైన పని పడిరదట. అందుచేత ఈ ఏర్పాటు. కుర్రాడు కృష్ణ ఉత్సాహి, మాటకారి. చొరవ గల మనిషి. రోజంతా బాగా సాయపడ్డాడు.
రెండు గంటల్లోపలే డిగ్లీ పూర్‌ చేరుకొన్నాం. దారిలో చిన్న చిన్న ఊళ్ళు.. అలవాటయిపోయిన పరిసరాలు.. నిన్నటి కొలంబస్‌ ఎఫెక్టు తగ్గి మళ్ళా మామూలు ట్రావెలర్‌ను అయ్యాను. ‘లా ఆఫ్‌ డిమినిషింగ్‌ రిటర్న్‌స్‌’ నా మీద పని చేయడం మొదలెట్టిందా అన్న చిరు ఆందోళన! క్రిష్ణకు తెలిసిన ఓ చిన్న హోటల్లో ఇడ్లీ దోశెల బ్రేక్‌ఫాస్టు.
డిగ్లీపూర్‌ చిన్నపట్నం. నార్త్‌ అండమాన్‌ ద్వీపంలో ముఖ్యమైన ఊరు. కాస్తంత పరీక్షగా చూస్తే ఎన్నో భాషలు కనిపించాయి, వినిపించాయి. తమిళం, బెంగాలీ ` ఎక్కువ. తెలుగు ఉంది. హిందీ వాళ్ళు ఉన్నారు. ఒకటి రెండు మళయాళీ మొహాలు. అరుదుగా ఒరియా, అందరూ సగటు మనుషులే. చిన్న దుకాణాలు, బడ్డీ హోటళ్ళు, ఆటోలు, ఒకటి రెండు మెకానిక్‌ షాపులు ` ఎవరూ ఆంగ్లం నేర్చిన సొగసరులు గాదు. మరి కామన్‌ భాష? సందేహమెందుకూ? హిందీనే. మాతృభాష ఏదయినా దాన్ని పక్కన పెట్టి అందరూ హిందీలో తమ తమ దినసరి వ్యవహారాలను సామాన్యుల భాష హిందీలో చక్కదిద్దుకోవడం నేను డిగ్లీపూర్‌లోనే గాదు, దాదాపు అన్ని అండమాన్ల ఊళ్ళలోనూ గమనించాను. పోర్ట్‌ బ్లెయిర్‌లో సైతం హిందీనే ప్రజలభాష. ఆ భాషకు ‘రాజభాష’ అంటూ ముద్ర వేసి ఏభై ఏళ్ళుగా పార్లమెంటరీ కమిటీలూ, అధికార భాషా సంఘాలు వేసి దేశ విదేశాలు పర్యటిస్తూ దాని ప్రాచుర్యం కోసం, అమలు చెయ్యడం కోసం దొరతనాలు చేస్తోన్న అవిరళ కృషి ఇప్పటిదాకా ఇవ్వని ఫలితం ` అండమాన్‌లో సామాన్యులు సాధించగలిగారు. అబ్బుర మనిపించింది. ఆయా సంఘాలూ, కమిటీలూ అండమాన్లకొచ్చి విషయాన్ని అధ్యయనం చేస్తే కొత్త కొత్త అయిడియాలు పుష్కలంగా దొరుకుతాయి గదా అనిపించింది.
 
* * * * *
 
ఇంకా ఉంది….
రచన: మాధవపెద్ది సురేష్
(సినీ సంగీత దర్శకుడు)
జె.వి.డి.ఎస్.శాస్త్రి (జంధ్యాల వెంకట దుర్గా శివ సుబ్రహ్మణ్యశాస్త్రి) నాకు 1969లో పరిచయమయ్యాడు. అన్నయ్య రమేష్ పరిచయం చేశాడు. అన్నయ్య కోసం అప్పుడప్పుడు మా యింటికి వచ్చేవాడు. తమ నాటికల్లో హీరో. పైగా రచయిత కూడా. గుండెలు మార్చబడును, సంద్యారాగంలో శంఖారావం లాంటి పాప్యులర్ నాటికలు రాసి హీరోగా యాక్ట్ చేసేవాడు. వాటికి నేను కూడా కొన్ని సార్లు ఎకార్డియన్ వాయించాను. అన్నయ్యకీ, జె.వి.డి.ఎస్.కీ కామన్ ఫ్రెండ్స్ ఎక్కువ. అన్నయ్య, సుత్తి వీరభద్రరావు, విన్నకోట విజయరాం, సుబ్బరాయశర్మ నలుగురూ ఎ.కె.టి.పి.ఎం.ఎచ్. స్కూల్లో (సత్యనారాయణపురం, విజయవాడ) బెంచ్ మేట్‌లు. విన్నకోట రామన్నపంతులు గారు జంధ్యాలకి గురువు. ఆయనంటే జంధ్యాలకి చాలా గౌరవం. నేను 1969లో ఎస్.ఆర్.ఆర్ & సి.వి.ఆర్.ప్రభుత్వ కాలేజీలో పి.యు.సి.వి.లో చేరాను. అన్నయ్య నాకంటే రెండేళ్లు సీనియర్, అదే కాలేజీలో బి.ఎ.(సైకాలజీ, సోషియాలజీ, ఫిలాసఫీ) చదివే జంధ్యాల నాకన్నా ఒక యేడు సీనియర్. ఎం.వి.రఘు, సాయినాధ్, తోటపల్లి మధు, నాని (ముద్దమందారం ప్రొడ్యూసర్) ఇలా చాలా మంది ఎస్.ఆర్.ఆర్ & సి.వి.ఆర్. కాలేజి స్టూడెంట్స్. జంధ్యాల డ్రెమెటిక్ సెక్రటరీ. రఘు ఆర్ట్ సెక్రటరీ. అన్నయ్య మ్యూజిక్ సెక్రటరీ. ఆ భ్యాచ్‌లో సుమారు 20 మంది సినీ ఫెల్డులో సెటిల్ అయ్యారు.

జంధ్యాల అందగాడు. కాలేజికి అంబాసిడర్ కార్‌లో వచ్చేవాడు. మొదటినుండీ మితభాషి. మేమందరం ఒక రకంగా మా కాలేజ్ హేరోస్. జంధ్యాల నాన్నగారు శ్రీ జంధ్యాల నారాయణమూర్తిగారు బుష్ రేడియో డీలర్, అప్పట్లో ఎం.ఎస్.మూర్తిగారు జి.ఐ.సి. రేడియో డీలర్స్. రాజబాబు గారు (హీరో మురళీమొహన్) కిసాన్ ఇంజనీరింగ్ కంపెనీలో ఉండేవారు. అందరూ మంచి రంగస్థల నటులు. జి.ఎస్.ఆర్.మూర్తిగారు (ఆంద్రా సిమెంట్స్) విన్నకోట రామన్న పంతులుగారు ఇలా ఎంతో మంది మహానుబావులు  ఎంతోమందికి మార్గదర్శకులుగా నిలిచారు. అనుకోని పరిస్థితుల్లో జంధ్యాల నాన్నగారికి వ్యాపారంలో సమస్యలు రావటంతో జంధ్యాల 1975లో మద్రాసు వచ్చాడు. అప్పటికే అతనికి వివాహం అయింది. జంధ్యాల భార్య అన్నపూర్త్ణ దేవత. అన్నపూర్ణ మావయ్యగారి (హోతా పార్దసారధి గారు) అబ్బాయి భగవాన్‌కి మా చెల్లెలు శశినిచ్చి వివాహం చేశారు. ఈ రోజుల్లో సూర్యకాంతంగారు (జంధ్యాల అమ్మగారు) అన్నపూర్ణ లాంటి అత్తాకోడళ్లని చూడటం కద్దు. ఒక రకంగా జంధ్యాల మావగారివైపు అందరూ ఒక కాపు కాశారు. ఎంతో సఖ్యంగా వుండేవారు.
జంధ్యాలకి మొదటి నుండీ సంగీతం అంటే ఎంతో ప్రాణం. వాళ్ల నాన్నగారు విజయవాడలో హిందుస్థానీ సంగీత సభలు నిర్వహించేవారు. పండిట్ రవిశంకర్ లాంటి ప్రపంచ ప్రసిద్దుల్ని విజయవాడకి క్లబ్ తరవున పిలిపించి కచేరీలు ఏర్పాటు చేసేవారు. మద్రాసులో డైరెక్టర్ కె.విశ్వనాధ్గారింటి ఎదురుగా చందమామ రామారావు గారింట్లో మొదట్లో అద్దెకుండేవారు జంధ్యాల. హనుమాన్ జంక్షన్ తరువాత విశ్వంగారు ఎంతో ఆదరించి ప్రోత్సహించారు. జంధ్యాలకి విశ్వనాధ్ గారంటే ఆరో ప్రాణం. సిరిసిరిమువ్వకి పనిచేయటంతో జంధ్యాల జీవితం మలుపు తిరిగింది. అడవి రాముడు, శంకరాభరణం, యమగోల సినిమాలతో తొందరగా పర్‌ఫెక్ట్ స్క్రిప్ట్ ఇచ్చే ఏకైక రైటర్‌గా ఒక వెలుగు వెలిగాడు. మా కాలేజ్‌మేట్ నాని (కె.ఆర్.ప్రసాద్) ‘ముద్ద మందారం’ సినిమా తీసి జంధ్యాలను డైరెక్టర్‌గా పరిచయం చేశాడు. మొదటి సినిమా నుండి ప్రఖ్యాత దర్శకుల కోవలోకి వెళ్లాడు. బాపుగారు, విశ్వనాధ్ గారి తరువాత ప్రత్యేకత ఉన్న దర్శకుడిగా ఎంతో పేరు సంపాదించాడు.
స్నేహితులంటే ఎంతో ప్రాణం జంధ్యాలకి. ‘ముద్ద మందారం’ మొదలు పెట్టే ముందు నేనూ, జంధ్యాల, బాలు గారు విమానంలో వెళ్తున్నాం. నేను బాలు గారి కచేరీకోసం హైద్రాబాద్ వెళ్తున్నాను. జంధ్యాల వేరే పనిమీద ఢిల్లీ వెళుతున్నాడు. మా ఇద్దరి మాటల సందర్భంలో ‘ఏరా, నాకు ఒక పిక్చర్ వచ్చింది. నువ్వు అందరు సంగీత దర్శకుల దగ్గరా పనిచేస్తున్నావు కదా! ‘నాకు మంచి మ్యూజిక్ డైరెక్టర్‌ని సజెస్ట్ చేయరా’ అని అడిగాడు. ‘నీకు అన్ని రకాలుగా పర్‌ఫెక్ట్‌గా మంచి సంగీతం అందించాలంటే రమేష్ నాయుడు గారు, ఎస్.పి.బాలసుబ్రహ్మణ్యం గారు అయితే బావుంటుందన్నాను. నా మాటకి విలువ ఇచ్చి, ఆ ఇద్దరు మహానుబావులతో ఎంతో అద్భుతమైన సంగీతాన్ని రాబట్టుకున్నాడు. ఆల్‌మోస్ట్ జంధ్యాల సినిమాలన్నింటికీ నేను కీబోర్డ్ ప్లేయర్‌గా పనిచేశాను.
‘ముద్దమందారం’, ‘ఆనందభైరవి’, “శ్రీవారికి ప్రేమలేఖ’ లాంటి ఎన్నో మంచి సినిమాలకి రమేష్ నాయుడు గారు అందించిన సంగీతం అద్భుతం. గొప్ప మెలొడీ మేకర్. అలాగే అన్నమయ్య సినిమా తీద్దామనుకొని (జంధ్యాల జీవితాశయం అది) నాయుడుగారితో అద్భుతమైన పాటని ఇండియాలో ఉన్న అందరు ప్రసిద్ద గాయనీ గాయకులతో రికార్డు చేయించాడు. కానీ సినిమా చేయలేకపోయాడు, బ్యాడ్ లక్.
అలాగే రాజన్-నాగేంద్ర గార్లతో ‘నాలుగు స్థంభాలాట’ లాంటి ఎన్నో విజయవంతమైన సినిమాలకి ఉన్నతమైన సంగీతం అందించాడు.
ఎస్.పి.బాలసుబ్రహ్మణ్యంగారితో ‘వివాహ భోజనంబు’, ‘పడమటి సంధ్యారాగం’ లాంటి ఎన్నో విజయవంతమైన సినిమాలకి అద్భుతమైన, అనిర్వచనీయమైన సంగీతాన్ని మనకు వినిపించాడు ముఖ్యంగా ‘పడమటి సంధ్యారాగం’ లో అన్ని పాటలూ హైలెట్.
తెలుగు చిత్ర సీమలో మొట్టమొదటిసారి తెలుగు సినిమా పాట ‘అమెరికా’ దేశంలో వాషింగ్టన్ డి.సి.లో రికార్డు చేయటం జరిగింది. జంధ్యాల ఎంతో శ్రమించి, కసిగా తీసిన చిత్రం ‘ఆనందభైరవి’. ఆ యూనిట్ సన్మాన కార్యక్రమాలకు జంధ్యాల దంపతులు, నిర్మాత శాండిల్య గారూ, సీతాదేవి గారు, శివ, ఎస్.పి.బి.దంపతులు, శైలజ, నేను, నాభార్య, ఆర్కెస్ట్రా సభ్యులూ అందరం 1985లో అమెరికా వెళ్లాం. అక్కడే ‘పడమటి సంధ్యారాగం’ పుట్టింది. ఆ చిత్రానికి పేరు బాలూగారు సజెస్ట్ చేశారు. అందుకు నిర్మాతలు ఆయనకి 116 యు.ఎస్.డాలర్లు ఇచ్చారు.
‘పిబరే రామరసం’ అనే పాట సాయంత్రం 6-9 కాల్‌షీట్‌లో వాషింగ్టన్ డి.స్.లో రికార్డు చేయటం జరిగింది. సౌండ్ ఇంజనీర్ ఒక మహిళ. అద్భుతంగా రికార్డు చేసింది. ఒక్క్ ఆసిస్టెంట్ లేకుండా ఆవిడే రికార్డు చేసింది. ఆర్కెస్ట్రా శ్రీనివాసమూర్తి (వయొలిన్ & ఎరేంజర్ – ప్రస్తుతం ఎ.ఆర్.రహమాన్‌కు అసిస్టెంటు), డ్రమ్స్ శివమణి (వరల్డ్ ఫేమస్ డ్రమ్మర్, పడమటి సంధ్యారాగంలో నీగ్రో అబ్బాయిగా నటించాడు కూడా), సూర్యనారాయణ (ఫ్లూట్), నేను ఎకోస్టిక్ పియానో, కీబోర్డ్, ప్రసాద్(తబ్లా), రాజా (రిథిమ్ బాక్స్) రాజేశ్వరరావు గారి అబ్బాయి, సంగీత దర్శకుడు వాసూరావు (బేస్ గిటార్) జోసెఫ్(గిటార్), జీవితంలో మరచిపోలేని రోజది. నాకు ప్రత్యేకంగా నచ్చిన పాట అది.
ఒకసారి బాపుగారి సినిమా రీరికార్డింగ్‌లో కీబోర్డ్ వాయిస్తున్నప్పుడు బాపు గారు నన్ను పిలిచి “ఏమయ్యా! మీ స్నేహితుడు జంధ్యాల ‘ముద్దుగారే యశోద’ పాటని ఎంతో గొప్పగా పిక్సరైజ్ చేశాడు’ అని చెప్పారు. కాసేపయ్యాక జంధ్యాలకి ఫోన్ చేసి చెప్పాను. ఎంతో థ్రిల్ ఫీల్ అయ్యాడు. బహుశా జంధ్యాల జీవితంలో చేసిన ఎన్నో అద్భుతాలలో ఎన్నతగింది ఆ పిక్చరైజెషన్. పాటలు విజువలైజ్ చేయటంలో జంధ్యాల ఘనాపాటి. ‘సరిగమపదనీ స్వరధారా’ అనే పాట పిక్చరైజేషన్ కూడా నాకెంతో ఇష్టం. ముఖ్యంగా బాలుగారంటే జంద్యాలకి ఎంతో ప్రాణం. అలాగే జానకిగారన్నా, సుశీలగారన్నా, చిత్ర అన్నా ఎంతో ప్రేమ తనకి. జంధ్యాల వాయిస్ అద్భుతంగా ఉంటుంది. నేను ఎన్నో సార్లు తనతో అనేవాణ్ని నీ వాయిస్ నాకుంటే చాలా బావుండేదని.
తనకి వాళ్ల అమ్మాగారంటే మాటల్లో చెప్పలేనంత  ప్రేమ. సహృదయుడు, విజ్ఞత ఉన్నవాడు. ముఖ్యంగా సినిమా ఫీల్డులో ఎంతోమందిని ఇంట్రడ్యూస్ చేయటమే కాకుండా వాళ్లని విజయవంతమైన తోవలో నడిపాడు.
నేను మొట్టమొదట ట్యూన్ చేసిన పాటనే ఒకే చేశాడు. ‘హై హై నాయకా’ సినిమాకి ‘ఇది సరిగమలెరుగని రాగము, ఇది భాషేలేని భావము, ప్రేమగానము’. రచన శ్రీ జొన్నవిత్తుల, పాడిన వారు శ్రీ ఎస్.పి.బి.., శ్రీమతి ఎస్.జానకి   (1998 ఆగస్టు 21న, ఎ.వి.ఎం.జి.రికార్డింగ్ థియేటర్) ఆ పాట రికార్డు అవగానే ఎంతో ఆనందించాడు.
జంధ్యాలన్నా, తన కుటుంబ సభ్యులన్నా నాకే కాదు, నా కుటుంబం అందరికి ప్రాణం.
జంధ్యాల చాలా కమర్షియల్ సినిమాలకి రచయితగా పనిచేసినా ఏనాడూ అసభ్య పదజాలం ఉపయోగించలేదు. అలాగే తను దర్శకత్వం వహించిన ఏసినిమాలోనూ సెన్సార్ వాళ్లకి పని కల్పించలేదు. ఆరోగ్యకరమైన హాస్యాన్ని పండించాడు. అతని కలానికి రెండు వైపులా పదునుంది.
జంధ్యాల మంచి సంగీతానికి పెద్దపీట వేశాడు. ఆ తల్లిదండ్రులకు ఒక్కడే కొడుకు జంధ్యాల. పెళ్లైన చాలా సంవత్సరాలకి కవల పిల్లలు పుట్టారు. సాహితి, సంపద వాళ్ల పేర్లు. బంధువుల దగ్గరా, స్నేహితుల దగ్గరా ఇంట్లోనూ ఎంతో మంచిపేరు తెచ్చుకొన్న జంధ్యాల అందరికీ ఆప్తుడు. ఎంతో విజ్ఞత కలవాడు. కానీ టైమ్ అనే రెండక్షరాల ముందు ఎటువంటి వాళ్లైనా తలవంచాల్సిందే. ‘లైవ్ ఈజ్ ప్రీ రికార్డెడ్ క్యాసెట్’.  నాకన్నా 7 నెలలు పెద్దవాడు.  చేసింది ఒక్క సినిమా అయినా చాలా బాగా చేశాడు. మంచిపాత్ర. తన గురువుగారి దర్శకత్వం. మంచిపేరు సంపాదించుకొన్నాడు. జంధ్యాల మితభాషి, మొదటినుండీ ఖరీదైన బట్టలు ధరించేవాడు. ఎవరైనా గట్టిగా మాట్లాడినా, ఎవర్నైనా విమర్శించినా సహించేవాడు కాడు. నన్ను సినీ పరిశ్రమలో ఏరా! అని ఆప్యాయంగా పిలిచేవాడు తనొక్కడే.
ఘంటసాల గారి అంతిమయాత్రలో పాల్గొన్నాను. మళ్ళీ ఇటు సినీ పరిశ్రమలోని ప్రముఖులందరూ, స్నేహితులందరూ, బంధువులు, ఆప్తులూ అందరూ మనస్పూర్తిగా జంధ్యాల అంతిమయాత్రలో పాల్గొనటం చూశాను. మనిషి చనిపోతే అలా పోవాలి. ఏనుగు ఉన్నా పోయినా ఒకటే. తను మరణించిన కొద్దినెలల లోపే వాళ్ల నాన్నగారు చనిపోవటం ఆ కుటుంబానికి తీరని బాధ. పింగళిగారు, ఆత్రేయగారి తర్వాత అంత పేరు సంపాదించుకొన్నాడు జంధ్యాల. జంధ్యాల గురించి నేను ఇలా రాస్తానని కలలో కూడా ఊహించలేదు. నా వరకు జంధ్యాల నా రక్తంలో ప్రతి అణువులోనూ ఉన్నాడు. తను మరణించలేదు నాదృష్టిలో.
***
రచన: భువనచంద్ర రాజు  
మిస్ శోభారాణి బియ్యస్సీ పనిచేసే ప్రయివేటు స్కూలుకి యజమానీ, కరెస్పాండెంటూ, రెక్టారూ కూడా శామ్యూల్ రెడ్డే. వాళ్ల పూర్వీకులు రెడ్లయినా ‘మతం’ పుచ్చుకున్నారు.  పెళ్ళిళ్ళూ, చావులూ కూడా ‘మతం’ పద్ధతిలో జరుగుతై. లెటర్‌హెడ్‌లో మటుకు K.S.రెడ్డి అని వుంటుంది. అనగా, కాటమరెడ్డి శామ్యూల్ రెడ్డి అని అర్ధం. K S రెడ్డికి ‘ప్రాఫిట్ మోటివ్’తో బాటు ‘పైకి ఎగబాకాలనే ఆశలూ వున్నాయి. ‘నిచ్చెనలు’ ఎలా వేయాలో బాగా తెలిసినవాడవటం చేత ‘గుడిసెల సిటీ’నించి కొంతమంది పిల్లల్ని పోగుచేసి ‘ఉదారంగా’ సీట్లిచ్చి ‘మహానుభావుడు’ అన్న పేరు కొట్టేయడమే కాక గవర్నమెంటు సొమ్ముని కూడా సాంక్షన్ చేయించుకున్నాడు.
పిల్లలకి స్కూలంటే ఎలర్జీ. వాళ్ల ఫస్టు ప్రిఫరెన్శు ‘రిక్షా’లే. వర్డ్స్‌వర్త్ పద్యాలూ, షేక్స్పియర్ నాటకాలకంటే వాళ్లకి  ‘రిక్షా బెల్లే’ సంగీతంలా వినిపిస్తుంది. పెద్దవాళ్ల క్కూడా పిల్లల్ని బడికి పంపాలంటే భయమే.. ఎందుకంటే చదువుకుని చెడిపోతారని. చదువుకున్నోడు ‘చిన్న’పనులు చెయ్యడంవల్ల డిగ్నిటీకి భంగం కనుక. ‘పెద్ద’ ఉద్యోగాలు రావు సో ఇంటికి భారంగా తయారవుతారని పెద్దోళ్ళ భయం. అంతేగాదు. చదివీ చదివీ డిగ్రీలు సంపాయించి నిరుద్యోగులుగా కాలం వెళ్లబుచ్చుతున్న నిర్భాగ్యుల చరిత్రలూ వాళ్లకి తెలుసు. ‘చీపురు పుల్లావిడ’కి ఇద్దరు పిల్లలు. పెద్దవాడు సైకిల్ సర్వీసింగ్ ప్రొఫెషన్‌లో వున్నాడు. ప్రస్తుతం  ‘బాజీ’గారి దుకాణంలో ఎప్రెంటిస్. భోజనంగాక కొంత ‘చేతి’ ఖర్చుకి సంపాయించుకుంటున్నాడు.  చదువుతానని చిన్నతనంలో వాడు పేచీ పెడితే చీపురు పుల్లావిడ చీపురెట్టి వాడ్ని చావగొట్టి బాజీ దుకాణంలో చేర్పించింది. ఆ సందర్భంలో “సదివి నువ్వేటి  జేత్తావురా నంజికొడకా.. మావేలు విడిచిన మేనత్తగారి మొగుడ్ని చూడు. నోట్టో అక్షరం ముక్క లేకపోయినా ‘మంత్రి’ గిరీ దక్కించుకున్నాడు. సదువుకున్న నాయాళ్లందరూ ఆయనకి పడీ పడీ మొక్కేవోళ్లు. సంతకం పెట్టడం రాకపోయినా కలేక్టర్లకి ఆజ్ఞలిచ్చేవోడు. బుర్రుండాలి గానీ సదువులో ఏవుందిరా సవటా” అవటాని ఓ చిన్న సైజు ఉపన్యాసం కూడా దంచింది. దేశంలో ‘ప్రజలకి’ బుర్ర లేదని ఎవరనగల్రు. కానీ రెండో కుర్రాణ్ని మాత్రం రెడ్డిగారి బళ్లో చేర్పించక తప్పలా. ఎందుకలా? కానీ ఖర్చు లేకపోవటమే కాదు. ..”అంత పెద్ద బాబొచ్చి కాళ్లా వేళ్లా పడితే’ కాదని ఎట్టాగన్నూ?” అని రీజనింగ్ కూడా ఇచ్చింది..
శ్రీయుత శామ్యూల్ రెడ్డిగారు రోజూ స్కూల్ని దర్శించరు. ఎందుకంటే ఆయనో రెండు అనాధ శరణాలయాలు కూడా ‘ఫారిన్ ఫండ్స్’ తో నడిపిస్తున్నాడు. స్కూల్ కంటే లాభసాటి వ్యాపారం అనాధ శరణాలయం.
K.S.రెడ్డిగారు  స్కూల్ని మామూలుగా విజిట్ చెయ్యరు. VIPలా ముందు కబురు పంపుతారు. వారొస్తున్నారంటే టీచర్లకీ, పిల్లలకీ కూడా ‘శీతాకాలపు వణుకు’ అప్రయత్నంగా వస్తుంది. ఎవరి మీద ఏ కామెంటేస్తాడో.. ఏ విధంగా ‘కుప్పి’గంతులు వేస్తాడోనని అందరికీ భయమే. వాళ్ల భయాన్ని చూస్తే, ‘ముందు మనిషి పుట్టి భయం పుట్టిందా లేక భయం పుట్టాక మనిషి పుట్టాడా’ అన్న పాయింటు మీద రిసెర్చి చెయ్యాలనిపిస్తుంది.
మిస్ శోభారాణి బియ్యస్సీ ఆ స్కూల్లో చేరి ఆర్నెల్లయింది. అపాయింట్‌మెంట్ ఆర్డరిస్తూ శామ్యూల్‌గారు అత్యంత నెమ్మదిగానూ, స్పష్టంగానూ, తియ్యగానూ ‘సచ్చీలత’ గురించీ, సత్యవాక్య పరిపాలన గురించీ, ఉపాధ్యాయుల విధుల గురించీ, “గురు”శబ్దం యొక్క మహత్తును గురించీ అనర్గళంగా గంటన్నర ఉపన్యాసం ఇచ్చాడు. ఆ ఉపన్యాసాన్ని సంపూర్తిగా, కళ్లు ఇంత పెద్దవి చేసుకుని విన్న శోభారాణి ఆయనకి మనసావాచా కర్మణా జోహార్లర్పించింది. ఉపనిషత్యాంశాలన్నీ ‘టీ’ కప్పులో  పోసిచ్చినంతగా ‘ఇంప్రెస్’ అయింది. ఇప్పుడాయన విజిట్‌కి వస్తున్నరని తెలియగానే ‘భయం’ లేకుండా కించుక ఉత్సాహంతో ఎదురు చూస్తున్నది శోభారాణినే. ఇంకా ఆనాడు శామ్యూల్‌గారిచ్చిన ఉపన్యాసమూ, ఆ నెమ్మదితనమూ ఆవిడ మనసులోంచి చెరిగిపోలేదు.
మిగతారోజుల్లో ‘గుడిసెల సిటీ’ పిల్లల్ని బయటకు పోకుండా ఆపడం ఎవ్వరి తరమూ కాదు. ఆ విషయం స్టాఫందరికీ తెలుసు. అందుకే చూసీ చూడనట్టు ఊరుకుంటారు. ‘రెక్టారు’గారు వచ్చే రోజున మాత్రం ఎన్ని యాతనలు పడైనా ఆ పిల్లకాయల్ని క్లాసుల్లో కూర్చోపెట్టక తప్పదు. అందుకోసం ఆ రోజున ప్రత్యేకంగా వాళ్లకి చాక్లెట్లూ, బిస్కెట్లూ ‘ పిడత కింద పప్పు’ లాంటి మధుర పదార్ధాలను ‘ఎర’గా వేస్తారు. టీచర్లకి ఇదో ఆవదం.
ఇవ్వాళ ఆ పిల్లల్లందర్నీ ‘కనెక్టు’ చేసి తీసుకు రావలసిన బాధ్యతని మిస్.శోభారాణీ బియ్యస్సీ మీద పెట్టేశారు సీనియర్ టీచర్లు. ఆ యొక్క పనిలో వున్న కష్టనష్టాలు తెలుసు గనక చక్కగా శోభారాణిని ఇరికించేశారని చెప్పడమే ధర్మం కూడా.. అమాయకంగా ఆ పనికి ఒప్పుకుంది శోభారాణి.
నిన్న ఉతికి ఆరవేసి మడతలు పెట్టిన గులాబిరంగు వాయిల్ చీర, చక్కని మేచింగ్ బ్లౌజూ, తల్లో ఓ చక్కని గులాబీపువ్వుతో తనని తను అలంకరించుకుని ‘గుడిసెల సిటీ’లో అడుగుపెట్టింది శోభారాణి.
సౌందర్య సలహా ప్రకాం వేగంగా పరిగెత్తగల ఇద్దరు ‘ఇద్దరు సీనియర్ స్టూండెంట్స్’ని కూడా తీసుకువెళ్లడంతో ఆవిడకి పిల్లల్నెలా పట్టాలా అన్న దిగులు కూడా పోయింది. సరే… మొట్టమొదటిసారి గుడిసెలసిటీలో గుడిసె గుడిసెకీ ‘గాడెస్’లా వెళ్ళి పిల్లల గురించి ‘ఎంక్వైరీ’ మొదలెట్టింది. బిస్కెట్లూ, చాక్లెట్లూ ఎట్సెట్రా సరంజామా సిద్ధంగా వుంది గనక ఓ పదిమందిని బెదిరించో, బామాలో, బుజ్జగించో ‘కేచ్’ చెయ్యగలిగింది గానీ ‘పదకొండోవాడి జాడ మాత్రం దొరకలా. ‘క్వయిరీ’ ప్రకారం ఆ కుర్రాడుండేది మోహన్‌దాస్ కరంచంద్‌గాంధీ (గామోకా) వీధిలో. మిగతా కుర్రాళ్ళని సీనియర్ కుర్రాళ్లతో బడికి పంపి పదకొండోవాడి కోసం స్వయంగా గామోకా వీధిలోకి అడుగెట్టింది శోభారాణి. జస్ట్ అప్పుడే గామోకా వీధిలో మూడో యింట్లోనించి బయటకొచ్చిన బోస్‌బాబు అప్సరసలా, స్వప్నసుందరిలా, అలనాటి బి.సరోజాదేవిని తలదన్నేలా, నడుస్తూ వస్తున్న శోభారాణి బియ్యస్సీని చూసి ఆశ్చర్యంతో నిలబడిపోయాడు. ఆ క్షణంలో ముసలాడి జబ్బూ, గురువుగారి సలహా అన్నీ మర్చిపోయి నోరు తెరుచుకుని నిలబడ్డాడు. మిస్ శోభ తనని గుర్తించనైనా గుర్తించకుండా అడుగులు వేస్తూ తన మానాన తాను పోవడం చూసి అప్రయంతంగా ‘ఆగండి’ అని ఓ చిన్న సైజు కేక పెట్టాడు. మిస్ శోభారాణి ఆగి వెనక్కి తిరిగి చూసింది. బోస్‌బాబు ఇంకా విస్మయంలోనే ఉన్నాడు. “ఏం” అన్నట్టుగా సైగ చేసింది. పొలిటిషియన్‌కి ఆ మాత్రం ప్రోత్సాహం చాలు. గబగబా ఆమె దగ్గరకు వెళ్ళి మెల్లగా , ‘యీ చుట్టు పక్కల్నించి వెంటనే వెళ్ళిపోండీ. ‘కలరా’ ఉన్నట్టు అనుమానంగా ఉంది’ అన్నాడు. “మీ అంత అందమైనవాళ్లు ఆ విషయం తెలియకుండా ఇక్కడికి రావడం నేను భరించలేను” అని కూడా అన్నాడు.
మిస్ శోభారాణి భయపడుతూ “థేంక్స్” అని మెల్లిగా అని గబగబా వెనక్కి తిరిగింది. ఆమె ఆ సందు మలుపు తిరిగేంతవరకూ బోసుబాబు చూస్తూనే ఉన్నాడు. ఆమె రుద్దుకున్న ‘సోపు’ పరిమళం ఆ చుట్టుపట్ల ఇంకా పరిమళిస్తూనే ఉంది. బోసుబాబుకి తనలోంచి ఏదో ‘శక్తి’ బయటికొచ్చి ఆమె ‘వెంట’ వెళ్ళిపోయినట్టనిపించింది. అసలామె ఎవరో, ఆవిడ పేరేమిటో, ఏం చేస్తోందో, ఎక్కడ వుంటుందో ఎట్సెట్రా వివరాలు తెలుసుకోనందుకు తనని తాను తిట్టుకున్నాడు. ఇంకొంచెం సేపు మాట్లాడనందుకు తనని తనే దూషించుకున్నాడు. ‘నేను వెధవని’ అని కూడా అనుకున్నాడు. కానీ వివరాలు తెలుసుకోవాలంటే ఎంత సేపు?
‘ప్రేమ’ అనే రెండక్షరాలని బేస్ చేసుకుని రెండు కోట్ల కథలూ ఇరవై కోట్ల కవితలూ అదే సంఖ్యలో నవలలూ ‘పబ్లిష్’ అయినా ఆ ‘ప్రేమ’ని సమర్ధవంతంగా ‘భాష’లో ఇమడ్చగలిగిన ‘సత్తా’ ఎవరూ చూపలేకపోయారన్నది నిర్వివాదాంశం. ప్రేమకి పరిధి లేదు.. భాష లేదు…. ప్రిన్సిపుల్స్ లేవు.. సిద్ధాంతాలూ, ఈక్వేషన్లూ, తారతమ్యాలూ అసలే లేవు.  ప్రేమని పదవులూ, అంతస్థులూ ఆజ్ఞలూ, ఆపలేవు.  ప్రేమకి నిర్వచనం తెలీకుండానే నిర్జీవులైన వాలు కోకొల్లలు. ప్రేమాన్వేషనలో పిచ్చివాళ్లయినవారి సంఖ్య తక్కువ కాదు. భగ్న ప్రేమికుల జాబితాలో భూగోళాన్నే చుట్టేయ్యొచ్చు. విచిత్రం ఏమంటే ప్రపంచంలో ప్రతి ఒక్కరూ ‘ఒక్క’సారైనా ప్రేమించినవాళ్లే!! కొన్ని ప్రేమలకి పబ్లిసిటీ ఉంటుంది. కొన్ని ప్రేమలు ‘మౌన’ కావ్యాలై మనసులోనే అలజడి చేస్తుంటాయి.
మిసెస్ మాధవీరావ్ ‘మౌన ప్రేమ’ కోవకి చెందినటువంటిది. అసలామెకి పెళ్ళే కాలేదు. ఆవిడ మిస్టర్ రావుని ప్రేమించింది. ఆరాధించింది అతన్నే మనసా వాచా భర్తగా ఎంచుకుంది. తన ప్రేమ వ్యవహారం అతని ముందు పెట్టేలోగానే ఆయన ఏక్సిడెంటులో ‘బకెట్’ తన్నేశాడు. పెళ్ళి కాలేదు కనక ‘విధవ’ కాలేదు. కానీ మనసులో ఆయన్నే ‘భర్త’గా నిలిపింది గనక మాధవీలత కాస్తా ‘మిసెస్ మాధవీరావ్’ గా మిగిలిపోయింది.  ఆయన ‘భౌతికంగా’ చనిపోయినా తన మనసులో ‘సజీవంగా’ ఉన్నాడనే ఆవిడ నమ్మకమూ, విశ్వాసమూ కూడా.
‘ఆయన’ పోగానే (ఒక్క క్షణం ఐనా వాళ్లు కలిసి లేరు) ఆ పరిసరాల్లో ఉండలేక మళ్లీ మరొకర్ని ప్రేమించలేక, చాలా మంది ‘పెళ్లి ప్రపోజల్’ తెచ్చినా తన మనసుని సమాధాన పరుచుకోలేక ఆ ఊరొదిలి ‘యీ’ ఊరు చేరింది. మొదట్లో తన ‘బాధ’ని,  ‘ప్రేమ’నీ,  కవితా, కథా.. నవలా రూపాల్లో బంధించి పత్రికలకి పంపింది. అవి గోడక్కొట్టిన బంతిలా వెనక్కి తిరిగొస్తున్నా తన పని మాత్రం మానలా. చివరికి ఆమె కథలూ, కవితలూ, నవలలూ ‘తిరిగి’రావటం మానేశాయి. ‘ప్రేమ’ని అత్యంత సున్నితంగానూ, సుందరంగానూ రాసే ‘రచయిత్రి’ అన్న పేరు కూడా ఆవిడకి తెచ్చిపెట్టాయి. ఆంధ్రదేశం ప్రేమకథా రచయిత్రిగా ఆమెకి నీరాజనాలు పట్టింది. ప్రేమలోని తియ్యదనమూ, ప్రేమలోని విరహమూ, విషాదమూ, ప్రేమలోని ఉద్రేకమూ, ఉత్సాహమూ, ప్రేమలోని తీవ్రతా ఆమె ‘కలం’ చెప్పగలిగినంతగా మరే ‘కలం’ వ్రాయలేదనడం సత్యదూరం కాదు. పేరుతోబాటు డబ్బు వచ్చింది. ఆమెకి మొదటినించీ ‘డబ్బు’ కి లోటు లేదు గనక ఆవిడ జీవితం బాగానే నడుస్తోంది. మిసెస్ మాధవీరావ్‌గా మాత్రం ఆవిడ పాఠకులకు  తెలుసుగానీ ఆమె ముఖం ఎలా ఉంటుందో కూడా ఎవరికీ తెలీదు. ఎందుకంటే ఆమె ఎవరికీ కనీసం ‘ఫోటో’ కూడా ఇవ్వలేదు. ‘ నో పబ్లిసిటీ’ అనేది ఆవిడ తత్వం..
 
 
రచన: అంగులూరి అంజనీదేవి
http://www.angulurianjanidevi.com
anguluri.anjanidevi.novelist@gmail.com
నేత్రా పత్రిక కొనటానికి కొంతమంది ముందుకొచ్చినా, రేటు దగ్గర వెనక్కి తగ్గటంతో ఆ టెండర్‌ అమృతరావుకి దక్కింది. ఆ పత్రిక చూసుకునే బాధ్యత తన కొడుక్కి అప్పజెప్పాడు అమృతరావు. పత్రికాఫీసులో పాత రికార్డులన్నీ పరిశీలించి, కొంతమందిని సమావేశపరిచాక, సుభాష్‌చంద్ర దగ్గర కీలకమైన వ్యక్తి దేదీప్య అని తెలియగానే దేదీప్యను పిలిపించారు. జాబ్‌లో జాయిన్‌ కమ్మని దేదీప్యను కోరారు.
ప్రస్తుతం ఉద్యోగం అవసరం అయినందువల్ల ఆ ఆఫర్‌ దేదీప్యకి మండుటెండలో వెన్నెలవర్షంలా అన్పించటమే కాకుండా సుభాష్‌చంద్ర ఆశయాలను తిరిగి బ్రతికించే అవకాశం మళ్లీ వచ్చినట్లు భావించింది.
‘‘మే ఐ కమిన్‌ సర్‌!’’ అంది దేదీప్య.
సుభాష్‌చంద్ర సీట్లో కూర్చుని వున్న అన్వేష్‌ దేదీప్యను చూడగానే ఉవ్వెత్తున ఎగసిన కెరంటంలా అయ్యాడు. వేలకోట్ల నక్షత్రాలు అతని ముఖంలోకి తన్నుకొచ్చి నిన్ను చూడగానే నాకెందుకింత ఆనందం?’ అన్నట్లుగా  చూసి….. వెంటనే వెనక్కి తగ్గి…
‘‘ఎస్‌! కమిన్‌!’’ అన్నాడు.
అన్వేష్‌ని సుభాష్‌చంద్ర సీట్లో చూడగానే ఒక్కక్షణం ఆశ్చర్యం… అంతుపట్టని  భావ సంచలనం. గతానికి వర్తమానానికి మధ్య యుద్దం.  భవిష్యత్తుకి వర్తమానానికి మధ్య రాజీ.
ఏ వ్యక్తీ గతంలో జీవించాలనుకోరు. అలాగే దేదీప్య కూడా  అప్పటికప్పుడు అన్వేష్‌ పట్ల పాజిటివ్‌ థింకింగ్‌ను డెవలప్‌ చేసుకొంది. వెంటనే సుభాష్‌చంద్ర గుర్తొచ్చి అన్వేష్‌ వైపు ఆనందంగా చూసింది.
అదీకాక తన క్లాస్‌మేంట్‌ అన్వేష్‌ని చెయిర్‌మెన్‌ సీట్లో చూస్తుంటే గర్వంగా అన్పించిందే తప్ప  యింకే ఫీలింగ్‌ రాలేదు.
ఒక్కో అడుగు ఎంత మెల్లగా వెయ్యాలన్నా చేతకాని దానిలా త్వరగా వెళ్లినట్లే వెళ్లి అతనికి ఎదురుగా వున్న కుర్చీలో కూర్చుంది. ఆమెనలా చూస్తుంటే ఆ పరిసరాలు ఆమెకు బాగా అలవాటయినవిగా అన్పిస్తూ ప్రతి అంగుళం ఆమెకు ఇష్టమైనదిగా అన్పించింది.
‘‘దేదీప్యా! సుభాష్‌చంద్రగారి రికార్డులో పి.ఎ.గా మీ పేరు చూశాను కాని మీరనుకోలేదు.  బావున్నారా?’’ అన్నాడు. అతని గొంతులో ఆప్యాయత ధ్వనించటం గమనించింది. దేదీప్య.
‘‘బాగున్నాను సర్‌!’’ అంది ఆమె ‘సర్‌’ అనగానే అన్వేష్‌కి తను కూర్చున్న సీటును గుర్తు చేసినట్లు అన్పించి, ఆమె దృష్టిలో ఆ సీటుకి ఎంత వాల్యువుందో అర్థమై కాస్త సర్దుకొని కూర్చున్నాడు.
ఎం.బి.ఎ.పూర్తి చేసిన అన్వేష్‌ ఈ రెండేళ్లలో బాగా మారాడు. ఆ మార్పు అతనిలో డిగ్నిటీని తెచ్చింది. డీసెన్సీనీ పెంచింది. దేన్నైనా మెరుపు వేగంతో గ్రహించగలిగే నేర్పును నేర్పింది.
‘‘దేదీప్యా! సుభాష్‌చంద్ర అన్ని విషయాలు మీతో చెబుతారని, మీ గురించి కూడా  ఆయన బాగా కేర్‌ తీసుకుంటుండేవారని, మీరు ఆయన కుడి భుజంలా వుండేవారు అందరు అనుకుంటున్నారు.  మరి ఈ పత్రిక యింత లాస్‌లో నడుస్తున్నప్పుడు మీరీ లాస్‌ను ముందే ఎందుకు అంచనా వెయ్యలేదు?’’ అంటూ కాస్త ముందుకి వంగి ఆసక్తిగా అడిగాడు అన్వేష్‌.
అతనలా అడుగుతుంటే సుభాష్‌చంద్ర గుర్తొచ్చి  ఆమె హృదయం కదలి ద్రవించింది. మనసు మౌనంగా ఏడ్చింది. ఆమె ముఖంలోని మార్పును గమనిస్తూ….
‘‘మీకు మాట్లాడానిపించకపోతే ఈ విషయాన్ని ఇంతటితో వదిలేద్దాం. బై ది బై ఈ ప్రతికను కొనేటప్పుడు మాత్రం నా ఫ్రెండ్స్‌ వద్దని హెచ్చరించారు. నాన్నగారే ధైర్యం చేసి కొన్నారు.  బిజినెస్‌ పరంగా లాస్‌లో వున్నవి కొంటే చేతులారా చేతుల్ని కాల్చుకున్నట్లే కదా!’’ అన్నాడు.  దానికి సమాధానంగా ఆమె ఏమి చెబుతుందో అన్నట్లుగా ఆమె వైపు చూశాడు. ఆ పత్రిక గురించి ఏం తెలుసుకోవాలన్నా ఆమె ద్వారానే అవుతుందని అక్కడ వున్న రికార్డులు తిరగెయ్యటంతో అర్థమైంది అన్వేష్‌కి.
పత్రిక గురించి తనకి తెలిసింది చెప్పాలని అన్వేష్‌ వైపు చూసింది.
‘‘ఈ లాస్‌ పత్రికకి సంబంధించింది అని నేను అనుకోవటం లేదు. ఆ రోజు చాలా సేపు సుభాష్‌చంద్ర సిస్టమ్‌ ముందే కూర్చుని వున్నారు నేను వెళ్లేటప్పటికి సిస్టమ్‌లో షేర్‌మార్కెట్‌ గురించి కన్పించింది. అప్పటికే ఆయన చనిపోయి వున్నారు.’’ అంది.
‘‘సిస్టమ్‌లో కన్పించిన షేర్‌ మార్కెట్‌కి,  ఆయన చనిపోవటానికి ఏమిటి సంబంధం?’’ అనుమానంగా అడిగాడు అన్వేష్‌.
‘ఆయన షేర్స్‌ మీద కోట్లలో ఇన్వెస్ట్‌ చేసి నష్టపోయినట్లు అన్పించింది.’’ అంది దేదీప్య.
‘‘దానివల్ల నష్టం ఎందుకొస్తుంది?  ‘నికరంగా సంవత్సరానికి ఇంత రాబడి’ అని ఇస్తున్న కంపెనీ షేర్లలో  ఇన్వెస్ట్‌ చేస్తే ఆ డబ్బు సురక్షితంగానూ, లాభసాటిగా వుంటుంది కదా!’’ అన్నాడు అన్వేష్‌.
‘‘ఆయనలా చేసి వుండరు. కొనటం, అమ్మటం లాంటి డైలీ ట్రేడింగ్‌ చేసి వుంటారు.’’ అంది దేదీప్య.
‘‘అలా చేయదలచుకున్నప్పుడు దానికి లోతైన పరిజ్ఞానం అవసరం. విచిత్రమేమిటంటే ఇలా షేర్స్‌ మీద ఇన్వెస్ట్‌ చేసేవాళ్లంతా తమకు దాని గురించి బాగా తెలుసనుకుంటారు. సరేలే! అంతా తెలిసిన వాళ్లే వుంటే మరి నష్టపోయేవాళ్లెవరుంటారు?’’ అంటూ అంతటితో ఆ విషయం మాట్లాడడం ఆపేశాడు అన్వేష్‌.
‘‘ ఈ పత్రికకి నేత్రా పేరుని తీసేసి ఏదైనా ఒక మంచి పేరు పెట్టాలి దేదీప్యా!’’ అన్నాడు అన్వేష్‌?
‘‘లక్ష్యం పెట్టండి! బావుంటుంది.’’ అంది వెంటనే దేదీప్య.
‘‘వెరీగుడ్‌ మీకీ పేరు ఎలా తట్టింది?  పేరు కోసం రాత్రంతా మా ఇంట్లో వాళ్లు ఆలోచించారు.  నేను కూడా….’’ అన్నాడు సంతోషంగా
‘‘నేనంతగా ఏం ఆలోచించలేదు.   మీ పేరులోంచి సగం కట్‌ చేసి చెప్పానంతే!’’ అంది సింపుల్‌గా దేదీప్య.
‘‘నా పేరులో రెండు పదాలు వున్నాయని గుర్తొస్తేనే నవ్వొస్తుంది.’’ అన్నాడు నవ్వుతూ సరదాగా.
దేదీప్య కలిసింది.  ఇప్పుడే అయినా ఆమెతో యింకా మాట్లాడాలన్న ఫీలింగ్‌తో…  మధ్య మధ్యలో అతనితో మాట్లాడాలని ఎవరొచ్చినా వెనక్కి పంపించి వేస్తున్నాడు.
‘‘మీ పేరులో వున్న లక్ష్యం, అన్వేషణ పదాలను చూసి కావ్య నవ్వేది కూడా. కామెంట్‌ చేస్తుండేది.’’ అంది కావ్యను గుర్తుచేస్తూ
‘‘ మా అమ్మ నాకెంతో ఇష్టంగా పెట్టిందా పేరు. అసలు నా పేరులో ఏముందో తెలిస్తే కావ్య అలా కామెంట్‌  చేసి వుండేది కాదు.’’ అన్వేష్‌.
‘‘పేరులో ఏముంటుంది? మీ పేరు పూర్తిగా పలకటం కష్టంగా అన్పించి జనాలు చచ్చిపోతుంటే…. ఒక్కరోజన్నా కావ్య మీ పూర్తి పేరును క్లియర్‌గా పలికిందా?’’అంది దేదీప్య.
‘‘ ఆ మాటకొస్తే మీ పేరు కూడా అంతే! పిలవగా, పిలవగా అలవాటైతేనే తప్ప వెంటనే పిలవలేరు.  నేను ఫస్ట్‌ మీ పేరుని వినగానే నా నాలుక మడతపడి జీవితంలో మీ పేరు పలకగలనో లేదో అనుకొని ఆ రోజు రాత్రంతా ప్రాక్టీస్‌ చేశాను.’’ అంటూ ఆ రోజును గుర్తుచేసుకున్నాడు. అతనికి దేదీప్య సమక్షం ఆనందంగా, ఆహ్లాదంగా వుంది. సీరియస్‌గా, మితబాషిలా వుండే అన్వేష్‌ ఒక్క దేదీప్య దగ్గరే అలా వుండగలుగుతున్నాడు.
‘‘కవర్‌ చేసుకోవద్దు. మీ పేరుని ఎవరికి చెప్పాలన్నా కావ్య లక్స్‌సోప్‌ అనే చెబుతుంది.’’ అంటూ అతను బాస్‌ తను పి.ఎ. అన్న విషయం మరచిపోయి గట్టిగా నవ్వింది…. నవ్వుతూనే వుంది పెళ్లికి ముందు ఏం నవ్విందో ఆ తర్వాత మళ్లీ నవ్వనేలేదు. ఇప్పుడు నవ్వుతోంది. ఆమె నవ్వు వింటుంటే  అన్వేష్‌లో ఇంతకాలం నిర్జీవమై వున్న నరాలన్నీ యాక్టివేట్‌ అవుతున్నాయి.  కనీసం ఒకరి దగ్గరన్నా మనల్ని మనం మరచిపోయే అదృష్టం అంటే ఇలాగే వుంటుంది.
వాళ్ల మాటలు ప్రవాహంలా సాగుతున్నాయి.
‘‘కావ్య యిప్పుడు ఎక్కడుంది?’’ అడిగాడు అన్వేష్‌.
‘‘ఎందుకు? మిమ్మల్ని లక్స్‌సోప్‌ అన్నందుకు రివెంజ్‌ తీర్చుకోటానికా?’’ అంది దేదీప్య.  ఆమె ముఖంలో యింకా నవ్వు తగ్గకపోవడం గమనించి తను కూడా నవ్వుతూ…..
‘‘రివెంజ్‌ తీర్చుకోటానికి కాదు నా పేరులో ‘నెంబర్‌ వన్‌ ’ వుందని  మ్యాప్‌ గీసి చూపిద్దామని ……’’ అన్నాడు.
‘‘అవునా… కావ్య ఇక్కడే వుంది. దానికి తర్వాత చూపిద్దాం. ముందు నాకు చూపించండి!’’ అంటూ ఇంట్రస్టింగ్‌గా అడిగింది. అన్ని బాధల్ని మరచిపోయి చిన్పపిల్లలా మారిపోయిందాక్షణం దేదీప్య
వెంటనే టేబుల్‌పై ఇద్దరికి కన్పించే విధంగా ఒక పేపరు పెట్టాడు అన్వేష్‌… ఆ పేపర్‌పై…..
“LAKSHYANVESH” అని ఇంగ్లీష్‌లో రాశాడు.
ఆసక్తిగా చూస్తోంది దేదీప్య.
ABCDలలో  నా పేరులో వున్న మొదటి అక్షరం L  ఎన్నో అక్షరమో కౌంట్‌ చేసి చెప్పండి!’’ అంటూ దేదీప్య వైపు చూశాడు.
‘‘ఊ…. .  L అక్షరము 12వ అక్షరము అవుతుంది.’’అంది మనసులోనే కౌంట్‌ చేసుకొని దేదీప్య.
‘‘అలాగే అన్ని అక్షరాలను మనసులోనే కౌంట్‌ చేసుకొని చెప్పండి! వరుసగా రాస్తాను.’’ అన్నాడు.
‘‘సరే! చెబుతాను రాయండి!’’ అంటూ ఉత్సాహంగా ఒకటి తర్వాత ఒకటి చెప్పింది దేదీప్య. ఆమె చెప్తుంటే వరుసగా…..
12+1+11+19+8+25+1+14+22+5+19+8 అని రాసి
మొత్తం కలిపి కౌంట్‌ చేశాడు.  145 వచ్చింది.
145 సంఖ్యను మళ్లీ విడదీసి కౌంట్‌ చేస్తే
1 + 4 + 5 = 10  సంఖ్య వచ్చింది. దీన్ని కూడా విడదీసి కౌంట్‌ చేస్తే
1 + 0 = 1 వచ్చింది.
ఇప్పుడు చెప్పు. నా పేరులో నెంబర్‌ 1 వుంది కదా! ఇది కావ్యకి తెలిస్తే షాకవదా?’’ అన్నాడు.
‘‘కావ్య కాదు. ముందు నేను షాకయ్యాను నిజంగా 1 వచ్చింది “ అంది దేదీప్య.
గర్వంగా అన్పించింది అన్వేష్‌కి
‘‘పత్రిక పేరు గురించి మళ్లీ ఏమైనా ఆలోచిస్తారా? అదే ఫైనలా?’’ అంది దేదీప్య.
‘‘లక్ష్యం నాకు నచ్చింది దేదీప్యా! పత్రిక పేరు ‘లక్ష్యం’ అనే పెడదాం. మా యింట్లోవాళ్లు కూడా ఈ పేరును బాగా ఇష్టపడ్తారు.’’ అన్నాడు అన్వేష్‌.
‘‘దేదీప్యా! సుభాష్‌చంద్ర పత్రిక ఫీల్డ్‌లో నీకు ట్రైనింగ్‌ యిప్పించటం కోసం తన స్పెషల్‌ ఇంట్రస్ట్‌తో నిన్ను యు.కె. పంపారు. కదా?’’ అడిగాడు అన్వేష్‌.
‘‘అవును. పంపారు నేను ట్రైనింగ్‌ అయి వచ్చిన కొద్ది రోజులకే ఆయన చనిపోయారు. అదే ట్రాజడీ!’’ అంది బాధగా.
సుభాష్‌చంద్ర గుర్తు రాగానే ఆమె మూడ్‌ అవుట్‌ అయింది. ఆమెను అలాంటి మూడ్‌లో చూడటం అతనికి యిష్టం లేదు.  ఇంకెప్పుడు సుభాష్‌చంద్రను గుర్తుచేయకూడదనుకున్నాడు.
‘‘రేపు ఢిల్లీ వెళ్లి మన పత్రికకు ‘లక్ష్యం’ అనే పేరు రిజష్టర్‌ చేయించుకుని వస్తాను.’’ అన్నాడు అన్వేష్‌.
‘‘ఒ.కె.’’ అంది దేదీప్య.
‘లక్ష్యం’ పేరు విన్నప్పుడు ఆమె ముఖంలో అంతులేని తృప్తి తొంగి చూడటం అన్వేష్‌ గమనించాడు.
ఆ క్షణంలో ‘లక్ష్యం’ కోసం ఏమైనా చెయ్యాలి. ఏదైనా సాధించాలి.  ఎంతయినా కష్టపడాలి.  అన్నది వాళ్లిద్దరిలో అంతర్లీనంగా ఇంజెక్ట్‌ అయింది.
 
* * * *
 
పత్రిక ఆఫీసు నుండి ఇంటికి రాగానే  కావ్యకి కాల్‌ చేసింది దేదీప్య.
‘హలో’ అంది కావ్య.
‘‘ఎక్కడున్నావు కావ్యా?’’
‘‘ఇంట్లోనే తీరిగ్గా క్రికెట్‌ చూస్తున్నా! ఏంటో చెప్పు?’’
‘‘నేను నీకో సర్‌ఫ్రైజ్‌ న్యూస్‌  చెప్పాలి.  నేను రానా మీ ఇంటికి?’’
‘‘ రా… ఇంట్లో కూడా ఎవరూ లేరు.’’ అని కావ్య అనగానే కాల్‌ కట్‌ చేసి కావ్య ఇంటికి వెళ్లింది దేదీప్య.
టి.వి.లో వస్తున్న ఇండియా వర్సెస్‌ ఆస్ట్రేలియా మ్యాచ్‌లో లీనమై చూస్తున్న కావ్య దేదీప్య పిలుపు విని మన లోకంలోకి వచ్చింది.
‘‘ఏదో సర్‌ప్రైజ్‌ న్యూస్‌ అన్నావు…’’ అంది కావ్య… తన దృష్టిని టి.వి. మీద నుండి మరల్చకుండానే
‘‘సర్‌ఫ్రైజ్‌ న్యూసే…. నేనైతే మార్నింగ్‌ షాకయ్యాను. నేను చూస్తున్నది నిజమేనా అన్నంతగా ఆశ్చర్యపోయాను.  నేత్రా పత్రికను కొన్నదేవరో తెలుసా?  లక్ష్యాన్వేష్‌ ఫాదర్‌ అమృతరావు.  ఇప్పుడా పత్రిక చెయిర్‌మెన్‌ లక్ష్యాన్వేష్‌!’’ అంది దేదీప్య. కళ్లని, చేతుల్ని ` నేనో అద్భుతాన్ని చూశానన్నట్లుగా తిప్పుతూ…
‘‘అంటే! నువ్వు లక్ష్యాన్వేష్‌ని కలిశావా? మాట్లాడావా?’’అంటూ సోఫాలోంచి ఎగిరిపడ్డంత పని చేసింది కావ్య పేరు పలికేటప్పుడు మాత్రం కాస్త తడబడింది నోరు తిరగక ….
లక్ష్యాన్వేష్‌తో దేదీప్య మాట్లాడిరదంటే ఎయిత్‌ వండరే కావ్యకి.
‘‘మాట్లాడాను ఇప్పుడు అన్వేష్‌ చాలా మారిపోయాడు. చూస్తే నువ్వు నమ్మలేనంతగా మారిపోయాడు.  ఇద్దరం చాలా సేపు మాట్లాడుకున్నాం. నీ గురించి కూడా అడిగాడు.  నాకెందుకో అతన్ని చూడగానే మా ఇద్దరి మధ్యన జరిగిన విషయాలేమి గుర్తు రాలేదు.  పైగా అవన్నీ నాకిప్పుడు సిల్లీగా అన్పిస్తున్నాయి. ’’ అంటూ ప్రొద్దున వాళ్లిద్దరి మధ్యన జరిగిన మాటలన్నీ చెప్పింది దేదీప్య.
ఊపిరి బిగబట్టి విన్న కావ్యకి మనసంతా అదోలా అయింది. కానీ అంతలోనే నవ్వుతూ……
‘‘శతృవులిద్దరు మళ్లీ మిత్రులయ్యారన్నమాట.’’ అంది కావ్య. క్రికెట్‌ చూస్తూ కూడా కావ్య మనసు అన్వేష్‌నే గుర్తు చేసుకుంటోంది. ఇన్ని రోజులు కావ్య మనసు అట్టడుగు పొరల్లో అతను దాగి వుండటం కావ్యకి తెలుసు.
‘‘నేనెప్పుడు అ్యన్వేష్‌ని శత్రువులా చూడలేదు. అలాగని మిత్రుడుగా కూడా అనుకోలేదు.  జస్ట్‌ క్లాస్‌మేట్‌. అంతవరకే’’ అంది దేదీప్య.
కావ్య యింకేం మాట్లాకుండా క్రికెట్‌ చూస్తోంది.
‘‘క్రికెట్‌ చూస్తుంటే నాకో విషయం గుర్తొస్తోంది. కావ్యా! అప్పట్లో మన క్లాస్‌ బాయిస్‌ `అంతా క్రికెట్‌ ఆడటానికి గ్రౌండ్‌ కెళ్తూ. ‘మమ్మల్ని ఎంకరేజ్‌ చెయ్యటానికి మీరు రారా?’ అని మనల్ని అడిగినప్పుడు ‘‘ఎందుకు రాము మీరు ఆడే గ్రౌండ్‌లో ఒక టెంట్‌.  టెంట్‌ క్రింద టేబుల్‌. టేబుల్‌ పక్కన తినటానికి స్నాక్స్‌. త్రాగటానికి కూల్‌డ్రింక్స్‌ అరేంజ్‌ చేస్తే అవి తింటూ, త్రాగుచూ చప్పట్లు కొడుతూ మిమ్మల్ని ఎంకరేజ్‌ చేస్తాం.’’ అని నువ్వంటే……‘‘అవన్నీ అరేంజ్‌ చేయ్యటానికి ముందు నువ్వు డబ్బులివ్వు’’ అన్నాడు అన్వేష్‌. ‘’ఈ లక్స్‌సోప్‌ది  ఎప్పుడూ బిజినెస్‌ మైండే…..’’అని నువ్వు కామెంట్‌ చేశావు.’’. అంటూ అప్పటి సంగతుల్ని  గుర్తుచేసుకొని ఉత్సాహంగా చెప్పింది దేదీప్య.
‘‘నీకవన్నీ ఇంకా గుర్తున్నాయో దేదీప్యా?’’ అని ఆశ్చర్యపోతూ నవ్వింది కావ్య.పుట్టిన రోజున అభిరాం విష్‌ చేస్తాడని ఎదురు చూస్తుంటే అన్వేష్‌ వచ్చి…. రెండు రోజా పువ్వుల్ని చేతికిస్తూ ‘హేపీ బర్త్‌డే దేదీప్యా! ఈ డ్రస్‌లో నువ్వు మందార ఆకులో చుట్టిన  గులాబిలా వున్నావు.’’ అని అనటం కూడా దేదీప్యకి గుర్తుంది. పైకి చెబితే బావుండదని అలాంటివి మనసులోనే దాచుకొంది.
ఏది ఏమైనా దేదీప్య ముఖంలో ఇన్ని రోజులు కన్పించని నవ్వుని, హుషారుని చూస్తుంటే….   గతం ఘనమైంది  అనటానికి ఇది నిదర్శన మేమో అన్పించింది కావ్యకి.
 
* * * * *
 
ఢిల్లీ వెళ్లిన అన్వేష్‌ పత్రికకు ‘లక్ష్యం’ అనే పేరును రిజిస్ట్రేషన్‌ చేయించుకొని వచ్చాడు.
అన్వేష్‌ మాట్లాడుతుంటే అతనికి ఎదురుగా కూర్చుంది దేదీప్య.
‘‘మీరు చెప్పినట్లే మన ‘లక్ష్యం’ పేరును ఢిల్లీలో రిజిస్ట్రేషన్‌ చేయించుకొని వచ్చాను.  ఇక మన పత్రికను ప్రజల్లోకి తీసుకొని వెళ్లాలంటే  అతి తక్కువ కాలంలో విశేషమైన పేరు ప్రఖ్యాతలు రావాలంటే ఏం చేయాలో చెప్పండి?’’ అన్నాడు అన్వేష్‌.
ఆలోచనలో పడింది దేదీప్య.
‘‘అంత  ఆలోచన దేనికి దేదీప్యా! మీరు యు.కె.లో సంపాయించిన నైపుణ్యంతో పాటు మీ అనుభవాన్ని కూడా ఈ పత్రికపై పెట్టి అన్ని రకాల ప్లానింగ్స్‌ చేద్దాం.’’ అన్నాడు అన్వేష్‌. ఇన్ని రోజులు పత్రికలో పని చేసిన అనుభవం వున్న దేదీప్య అన్వేష్‌ మాటలకి  వెంటనే  స్పందించింది.
‘‘ఇట్స్‌ ఓ.కె.  మిస్టర్‌ అన్వేష్‌!  పత్రికను నిర్వహించటమంటే ముఖ్యంగా డెడికేషన్‌, పోకస్‌ మైండ్‌ అవసరం, ఈ ప్రాజెక్టులో గోల్‌ రీచ్‌ అవ్వాలంటే యిప్పుడున్న టీమ్‌లో కొన్ని ఛేంజెస్‌ అవసరం ముఖ్యంగా ఎంగ్‌ టాలెంట్‌ని ఇన్‌వైట్‌ చేయాల్సిన అవసరం వుంది.  ఎంగర్స్‌తో కొత్తటీమ్‌ని  ఫాం చేద్దాం!’’ అంది దేదీప్య.
‘‘మరి టీమ్‌కి ఎవరెవరు కావాలో సజెస్ట్‌ చెయ్యండి.’’ అన్నాడు అన్వేష్‌.
దేదీప్య వెంటనే పత్రికారంగంలో అనుభవం వున్న ఐదుగురి పేర్లు చెప్పింది.
ఈ ఐదుగురి పేర్ల మీద ఫీడ్‌ బ్యాక్‌ ను పోల్చుకొని చూసి.
‘‘వెరీగుడ్‌ దేదీప్యా! ఎక్స్‌లెంట్‌ విన్నింగ్‌ టీమ్‌ని చూజ్‌ చేశారు.  వీరి గురించి బయట మంచి పేరు వుంది.  ఓ.కె. వీరిని ఎప్పుడు అప్రోచ్‌ అవుదాము?’’ అని అడిగాడు అన్వేష్‌.
‘‘రేపు మార్నింగ్‌ వెళ్దాము.’’.  అంది దేదీప్య.
‘‘ఓ.కె. వాళ్లతో మనం ఏమేమి డిస్కస్‌ చెయ్యాలో నోట్స్‌ ప్రిపేర్‌ చెయ్యండి! రేపు పట్టుకెళ్దాం. ’’ అన్నాడు.
నోట్స్‌ ప్రిపేర్‌ చెయ్యటంలో మునిగిపోయింది దేదీప్య.
తెల్లవారింది.
సుభాష్‌చంద్ర ద్వారా అయిన పరిచయాలను లక్ష్యం కోసం బాగా ఉపయోగించుకొంది దేదీప్య.
నోట్స్‌ ప్రిపేరు చేసి వెళ్లటానికి రెడీ అయింది.
లక్ష్యాన్వేష్‌ దేదీప్యకి కాల్‌ చేశాడు.  కాల్‌ లిఫ్ట్‌ చేసి….
‘‘అయాం రెడీ అన్వేష్‌! వేర్‌ ఆర్‌యూ’’ అంది దేదీప్య.
‘‘నేను బయలు దేరుతున్నాను దేదీప్యా! ఫైవ్‌ మినిట్స్‌లో మీ ఇంటి దగ్గర వుంటాను.’’ అని కాల్‌ చేసి, తనే స్వయంగా కారు డ్రైవ్‌ చేసుకుంటూ వెళ్లి దేదీప్య ఇంటి ముందు ఆగగానే దేదీప్య వచ్చి కారెక్కింది.
ఇద్దరు కారులో వెళ్లిపోయారు.
వాళ్లు చూజ్‌ చేసుకున్న ఐదుగురు టీమ్‌ మెంబర్స్‌ని పర్సనల్‌గా కలుసుకొని ‘లక్ష్యం’ పత్రికగోల్స్‌ని, ప్యూచర్‌ ప్లాన్స్‌ని ఎక్స్‌ప్లెయిన్‌ చేశారు.
మీరు మా పత్రికలో చేరాలని వాళ్లను కోరారు.
అన్వేష్‌ లక్ష్యాలను నచ్చిన ఆ విన్నింగ్‌ టీమ్‌ అన్వేష్‌ ప్రపోజల్స్‌ని ఓ.కె. చెయ్యటంతో దేదీప్య.  అన్వేష్‌ చాలా హేపీగా ఫీలయ్యారు.  ఆ సంతోషంలో ఇద్దరు ఒకరికి ఒకరు కంగ్రాట్స్‌ చెప్పుకున్నారు.
‘‘సర్‌! మా ప్రపోజల్స్‌ని యాక్సెప్ట్‌  చేసినందుకు థ్యాంక్స్‌.’’ అంటూ రేపు ఆఫీసు కొచ్చి జాయిన్‌ కమ్మని చెప్పారు.
 
* * * * *
 
తర్వాత రోజు…
ఐదుగురు టీమ్‌ మెంబర్స్‌ ఆఫీసుకి రావటంతో అన్వేష్‌, దేదీప్య వాళ్లను రిసీవ్‌ చేసుకొని, వాళ్ల వాళ్ల ఛాంబర్లలో బాధ్యతలన్ని అప్పగించారు.
మద్యాహ్నం…
ఐదుగురు టీమ్‌ లీడర్స్‌ దేదీప్యతో కలసి కాన్‌ఫరెన్స్‌ని అరేంజ్‌ చేశాడు అన్వేష్‌.
పత్రికను బయటకు తీసుకురావటానికి ప్లాన్‌ తయారు చేసి చర్చలు జరిపారు.
ఆ ఐదుగురిలో నలుగురు డైరెక్టర్స్‌, ఒకరు పత్రిక ఎడిటర్‌, అన్వేష్‌ పత్రికకు చెయిర్‌మెన్‌, దేదీప్య చీప్‌ అడ్వయిజర్‌గా వుండాలని నిర్ణయం తీసుకున్నారు.
వందకోట్ల బారీ ప్రాజెక్టుతో ఆంధ్రప్రదేశ్‌ మొత్తం 23 ఎడిషన్లు, మెట్రో సిటీస్‌ బెంగుళూరు, ఢిల్లీ, చెన్నైలలో కూడా మోడరన్‌ టెక్నాలజీతో పత్రికను తీసుకురావాలని డిసైడయ్యారు.
దీనితో పాటు ఇంటర్‌నెట్‌ ఎడిషన్‌ని కూడా తీసుకురావాలనుకున్నారు. వెంటనే ఆయా డిస్టిక్ట్‌ సెంట్రల్‌ ఆఫీసులో, సెంట్రల్‌ డెస్క్‌ రీజనల్‌ డస్క్‌, అడ్వర్‌టైజ్‌మెంట్‌ సర్కులేషన్‌, అడ్మినిస్ట్రేషన్‌ ప్రొడక్షన్‌ శాఖలను రీకన్‌స్ట్రక్ట్‌ చెయ్యటానికి ప్లానింగ్‌ తయారు చేసుకున్నారు.
తెల్లవారి…. అన్ని జిల్లాల్లోను, ఆఫీసుకొచ్చి టీమ్‌ లీడర్స్‌ వాళ్ల పనుల్లో నిమగ్నమయ్యారు.
దేదీప్య, అన్వేష్‌ ఇతర దేశాల్లో వున్నటువంటి పత్రికల టెక్నాలజీని స్టడీ చేసి చాలా అడ్వాన్స్‌డ్‌ మిషన్స్‌, టెక్నాలజీకి ఆర్డర్స్‌ ఇచ్చారు.
ఎడిటర్స్‌తో సహా మిగతా టీమ్‌ల లీడర్స్‌ తమ సెక్షన్లలో టాలెంట్‌డ్‌ పర్సన్స్‌నీ జాయిన్‌ చేసుకున్నారు.
జిల్లా ఎడిసన్‌లలోను, మెరుగైన టీమ్‌లను ఎంపిక చేసుకొని, నియామకాలు పూర్తి చేసి పత్రిక ప్రచురణకు అంతా స్ధిదం చేసుకున్నారు.
ఇదంతా జరగటానికి రెండు నెలలు పట్టింది.
ఈ రెండు నెలలలో అన్వేష్‌, దేదీప్య తమను తాము మరచిపోయి చాలా కష్టపడి పని చేశారు.
అనుకున్నట్లుగానే ‘లక్ష్యం’ పత్రిక ప్రారంభించటానికి మొత్తం సిద్దమైంది.  అన్ని జిల్లా కేంద్రాలలోను, మెట్రో సిటీస్‌ లోను పత్రిక డమ్మీలు కూడా సిద్ధం చేశారు.  ప్రాక్టీస్‌ కూడా  అయిపోయింది.
అన్వేష్‌, దేదీప్య, ఎడిటర్స్‌, సహ డైరెక్టర్స్‌లో కాన్ఫ్‌డెన్స్‌ పెరిగింది.  డమ్మీలోనే పత్రిక వర్త్‌ బయటపడింది. అనుకున్న దానికన్నా ఎక్కువ రిజల్ట్‌ రావటంతో అందరు సంతోషంగా ఫీలయ్యారు.
అన్వేష్‌, దేదీప్య, డైరెక్టర్స్‌, ఎడిటర్‌ అతిముఖ్యమైన సమావేశాన్ని నిర్వహించారు. పత్రిక ప్రారంబోత్సవానికి ఎవరి చేత ప్రారంభించాలనే చర్చ అందరిలో మొదలైంది.
‘లక్ష్యం’ పత్రికకి అబ్దుల్‌కలాం అయితేనే తగిన వ్యక్తి అని అభిప్రాయం అందరిలో వ్యక్తమయింది.
అబ్దుల్‌కలం అపాయింట్‌మెంట్‌ కోసం  దేదీప్య, అన్వేష్‌ వెళ్లారు.
 
* * * * * *
 
‘లక్ష్యం’ ఆవిష్కరణోత్సవానికి అబ్దుల్‌కలాం అపాయింట్‌మెంట్‌కి అనుగుణంగా డేట్‌ ఫిక్స్‌ అయింది.
అన్ని జిల్లా కేంద్రాలలో మెట్రోసిటీ సిబ్బందికి అన్వేష్‌, దేదీప్య, ఎడిటర్‌, డైరెక్టర్లు డేట్‌ని అనౌన్స్‌ చేశారు.
అన్ని ప్రచురణ కేంద్రాలలో ఈ ఫంక్షన్ని గ్రాండ్‌గా అరేంజ్‌ చేశారు. దానికి అనుగుణంగా ఏర్పాట్లు పూర్తయ్యాయి.
అందరు ఎదురు చూస్తున్న……
లాంచింగ్‌ డేట్‌ రానే వచ్చింది.
విశాక సముద్ర తీరాన ఆవిష్కరణ సభకు అతిథులంతా వచ్చారు.
మేధావులు, ప్రజాస్వామ్యవాదులు, కవులు, కళాకారులు, ప్రజలు విశేషంగా ఆవిష్కరణ సభకు హాజరయ్యారు.
అందరి హర్షద్వానాల మధ్య అన్వేష్‌ తన ‘లక్ష్యం’ ప్రతులను అబ్దుల్‌ కలాంగారి చేతికి అందించారు.
చిరునవ్వుతో అబ్దుల్‌కలాం వాటికి స్వీకరించి అన్వేష్‌ ‘లక్ష్యాన్ని’ ప్రజల చేతికి అందించారు.
సభలో వున్న అధికారులు, వివిధ వర్గాల ప్రజలు అన్వేష్‌ ‘లక్ష్యాన్ని’ గుండెలకి హత్తుకున్నారు.
తొలి సంచికలో వున్న లక్ష్యాలు, అంశాలు, అన్ని వర్గాలను ఆ కట్టుకునే రీతిలో వున్న రచనలు, వివిధ రకాల ప్రజల జీవితాలను ప్రతిబింబించే వార్తలు, సభికులను మంత్ర ముగ్ధులను చేశాయి.
ఆ ఆవిష్కరణ సభలో ప్రతివ్యక్తి అన్వేష్‌ ‘లక్ష్యాన్ని’ అభినందించిన తీరు, ప్రశంసలతో ముంచెత్తిన విధానం, ‘లక్ష్యం’ పత్రికకు వున్న భవిష్యత్తును చెబుతుండటంతో దేదీప్య ఎంతో గర్వపడింది. తను అనుకున్నది సాధించటంతో కొంత సక్సెస్‌ అయ్యానని తృప్తిగా ఫీలయింది.
ఆ రోజు పార్టీ ముగిశాక అన్వేష్‌ దేదీప్య కార్లో మాట్లాడుకుంటూ బయలుదేరారు.
రోడ్డు పక్కన వున్న ఇద్దరు ముసలి వాళ్లలో ఒకరు స్పృహ తప్పిపడిపోతే ఇంకొకళ్లు ఏడుస్తూ కూర్చుని వుండటం గమనించిన దేదీప్య దిగ్భ్రాంతి చెంది వెంటనే కారు ఆపమని అన్వేష్‌తో చెప్పింది.
అన్వేష్‌ కారు ఆపుతూ ఎందుకన్నట్లుగా చూశాడు.
‘‘వాళ్లిద్దరు మా అత్తా, మామగార్లు అన్వేష్‌!’’ అని దేదీప్య అనగానే మెరుపులా కిందకి దిగి వాళ్లను సమీపించాడు అన్వేష్‌. అతనితోపాటు దేదీప్య కూడా వెళ్లింది.
‘‘ఇక్కడున్నారేంటి అత్తయ్యా? ఏం  జరిగింది.?’’ అని కంగారుగా అడుగుతున్న దేదీప్యను చూసి ఆమె ఏడుపు స్థాయి యింకా పెరిగింది. ఆ ఉప్పెన ఆగేలా లేదు.
‘‘ఏం జరిగింది అత్తయ్యా? మామయ్యగారికి ఏమైంది?’’ అంది బాధగా బలరామయ్య వైపు చూస్తు అన్వేష్‌ అలాగే చూస్తూ నిలబడ్డాడు.
మాట్లాడకలేపోతోంది బ్రమరాంబిక ఆమె గత కొన్ని రోజులుగా తిండి సరిగ్గా తిన్నట్లు లేదు.  నోటమాట రావటం లేదు. ఆ ఏడుపు కూడా కష్టంగా ఏడుస్తోంది.
‘‘సరే! ముందు ఇంటి కెళ్దాం రండి!’’ అంటూ మామగారిని అన్వేష్‌ సాయంతో కార్లో ఎక్కించింది దేదీప్య.  వాళ్లతోపాటు బ్రమరాంబిక కూడా కారెక్కింది.
వాళ్లను దేదీప్య ఇంట్లో వదిలి అన్వేష్‌ వెళ్లిపోయాడు.
కోడలి వైభోగం, సౌకర్యవంతమైన జీవితం, ఆ ఇల్లు చూస్తుంటే బ్రమరాంబికకి మతిపోతోంది.
దేదీప్య వెంటనే డాక్టర్‌ గారికి ఫోన్‌ చెయ్యగానే, డాక్టర్‌వచ్చి  బలరామయ్యకు తగిన ట్రీట్‌మెంట్‌ ఇచ్చివెళ్లారు.
ఎ.సి. రూంలో పడుకొని హాయిగా నిద్రపోతున్న భర్తను చూసి నిశ్చింతంగా గాలి పీల్చుకొంది బ్రమరాంబిక.  ఆమె కడుపునిండా తిండి తిని ఎన్నిరోజులైందో….అదే విషయం కోడలని కూడా చూడకుండా కళ్లనీళ్లు పెట్టుకుంటూ దేదీప్యతో చెప్పుకొంది.
దేదీప్య మనసు కదలిపోయింది.
దేదీప్య ఒకప్పుడు నిర్దయగా, దారుణంగా చూశానన్న విషయం గుర్తొచ్చి  బ్రమరాంబిక గుండెనెవరో పిండినట్లైంది. ‘క్షమించు తల్లీ! అని అడిగే ధైర్యం లేని దానిలా తప్పు చేసినట్లు తలవంచుకొంది.
‘‘జీవితంలో జరిగిపోయిన మంచి విషయాలేమైనా వుంటే గుర్తు చేసుకుంటూ ప్రశాంతంగా వుండండి అత్తయ్యా! తలవంచుకొని బాధపడే వయసు కాదు మీది.  మీ రూంలో టి.వి. పెట్టించాను. అందులో ‘సంస్కృతి’ ఛానల్‌ వస్తుంది అందులో మీరు చూడదగినవి వస్తుంటాయి.  చూడండి.’’ అంది దేదీప్య.
అనుభవం అందుకున్న శిఖరంలా, మహోన్నతంగా అన్పిస్తున్న దేదీప్యనో క్షణం అలాగే చూసి….
‘‘డైరీలో రాతల్ని చూసి…. పక్కన పడుకున్నట్లు అనుమానించి….కోడల్ని నిర్ధాక్షిణ్యంగా వదిలేశామని మా ముఖం మీద ఉమ్మేసినవాళ్లున్నారు దేదీప్యా! దానికి వ్యతిరేకంగా మాట్లాడినవాళ్లు కూడా వున్నారు.
కానీ లోకందేం పోయింది. అన్ని కోణాల్లో మాట్లాడుతుంది.  మనం గుడ్డివాళ్లం కావటమే మన తప్పు.’’అంది బ్రమరాంబిక.
ఇప్పుడా విషయాలను వినాలని లేకపోయినా మౌనగంభీంగా కూర్చుంది దేదీప్య.
‘‘ఆ తప్పే మమ్మల్నిలా నడివీదిపాలు చేసింది తల్లీ! దీపక్‌ ఇప్పుడు మన లోకంలో లేడు. నేహ అనే అమ్మాయితో సంబంధం పెట్టుకొని… అప్పుడు మీరున్న వీధిలోనే ఇష్టారాజ్యంగా బ్రతుకుతున్నాడు. వాడికేమైనా పెద్ద, చిన్నా, భయం వుందా? అడిగేవాళ్లున్నారా? మాకే డబ్బులు యివ్వటం కూడా మానేశాడు.  మీ తోడికోడలు తన రెక్కల కష్టంతో తన కుటుంబాన్ని  నెట్టుకొస్తోంది. నీ మరిది మెడికల్‌ షాపులో పనిచేస్తున్నాడు.  ఎటొచ్చీ మాకే కష్టాలు వచ్చాయి. ఈ వయసులో  ఏ పనీ చెయ్యలేం కదమ్మా.’’ అంది బ్రమరాంబిక.
అతి సహజంగా మాట్లాడుతున్న ఆమెనే చూస్తూ గాఢంగా శ్వాస పీల్చి ‘ఎవరా నేహ?’ అని మనసులో అనుకుంటూ….
‘‘మీరే పనీ చెయ్యనవసరం లేదు అత్తయ్యా! ఇక నుండి నాదగ్గరే వుండండి!’’ అంది దేదీప్య.
‘‘దీపక్‌ లేకుండా మేము నీ దగ్గర….’’ అంది బ్రమరాంబిక.
‘‘నేను మీ కోడల్నే కదా…. పరాయిదాన్ని కాదుగా.  ఈ పరిస్థితిలో మీరు నా దగ్గర వుండటమే శ్రేయస్కరం.’’ అంది దేదీప్య.
‘‘మేం నీకు ఏం చేశామని మా మీద ఈ దయ?’’ పైగా నిన్ను కష్టపెట్టాం కూడా…. అంది బ్రమరాంబిక తన తప్పును తాను తెలుసుకున్న దానిలా.
‘‘మిమ్మల్ని నేను అర్థం చేసకోగలను అత్తయ్యా! మీరు నాకు న్యాయం చెయ్యలేదని, నావైపు మాట్లాడలేదని ఒకప్పుడు నేను అనుకున్న మాట వాస్తవమే. కానీ యిప్పుడలా అనుకోవటం లేదు. నేను ఇలా ఒంటరిగా వుండే కన్నా, మీ అండదండలు కూడా నాకు అవసరమే కదా!  అదే మీ బిడ్డను అయితే నన్నిలా ఒంటరిగా వదిలేస్తారా?’’
‘‘అంత మాట అనకు దేదీప్యా! నువ్వెక్కడ?మేమెక్కడ? చిటికె వేస్తే చాలు నీ ముందు వాలే వాళ్లు ఎందరో వున్నారు.  ప్రస్తుతం నీ స్థితి మాకు తెలియంది కాదు.’’ అంది బ్రమరాంబిక.
‘‘వాళ్లంతా మనవాళ్లు అవుతారా అత్తయ్యా?’’
‘‘నిజమే తల్లీ! నా పిచ్చి కాకుంటే నీ కన్నా ముందు రోడ్డు మీద ఎందరో మమ్మల్ని చూశారు.  వాళ్లంతా మమ్మల్ని కారులో ఎక్కించుకొని వాళ్ల ఇళ్లకు తీసికెళ్లి ఎ.సి. రూముల్లో పడుకోబెట్టారా? డాక్టర్లను పిలిపించి ట్రీట్‌మెంట్‌ యిప్పించారా?’’ అంటూ కళ్లు ఒత్తుకొంది.
అత్తగారిని ఓదారుస్తు, మామగారిని పరామర్శిస్తూ అక్కడే కూర్చుంది దేదీప్య.
 
తెల్లవారింది.
ప్రతి జిల్లా నుండి మార్కెట్‌లోకి ‘లక్ష్యం పత్రిక పాఠకుడి చేతుల్లోకి వెళ్లింది.
దేదీప్య, అన్వేష్‌, ఏ ఆశయాలతోనైతే ‘లక్ష్యం’ని ప్రారంభించారో అదే ఆశయంతో ‘లక్ష్యం’ ప్రతి పాఠకుడి ముంగిలిని తట్టింది.
పత్రికలో వచ్చిన కథనాలు, సామాన్య జనహితాన్ని కోరిన లక్ష్యం విధానం, రంగులతో ఆవిష్కృతమైన వైనం, ప్రజల్లో విశేష స్పందన తెచ్చింది.
ఏ మారుమూల పల్లెలలో చూసినా, అభివృద్ది చెందిన పట్టణాలలో చూసినా ‘లక్ష్యం’ గురించే చర్చ. ప్రతివాడలో, ప్రతి వీధిలో ‘లక్ష్యం’ కనబడిరది.
మహిళలు, స్టూడెంట్స్‌, మేధావులు, వర్కర్స్‌, కవులు, కళాకారులు, లక్ష్యాన్ని ఆదరించారు.
వివిధ జిల్లా కేంద్రాల నుండి ‘లక్ష్యం’ సర్కులేషన్‌ ఇంతకింత రెట్టింపయి ఆంధ్రప్రదేశ్‌ అంతా లార్జెస్ట్‌ సర్కులేటేడ్‌ ‘డైలీ’ గా గుర్తింపు తెచ్చుకొంది.
కుప్పలు, తెప్పలుగా వస్తున్న వ్యాసాల ప్రకటనలు, జనాదరణ కలిగిన పత్రికకు ప్రాణం పోస్తున్న ప్రభుత్వ ప్రకటనలతో ‘లక్ష్యం’ రెవెన్యు వేలకోట్లకు పడగెత్తింది.
దిన, దిన ప్రవర్థమానమవుతున్న ‘లక్ష్యం’ పత్రికతో అన్వేష్‌ ఆలోచనలు ముందుకు సాగుతున్నాయి.
 
* * * * *
 
పశ్చిమ దిశలో సూర్యుడు ఎరుపు రంగుకి మారుతుంటే భర్త పక్కన బాల్కనీలో కూర్చుని ఆసక్తిగా తిలకిస్తున్న లాలిత్యకి దేదీప్య ఇంటిముందున్న మొక్కలు పూలు పూసి దేదీప్యను గుర్తు చేస్తుంటే మనసు భగ్గుమంది.
దేదీప్య ఇల్లు ఖాళీ చేసి వెళ్లిపోయాక కూడా ఆమె గుర్తురావటానికి కారణం ఆ మొక్కలే. పూలంటే మక్కువగల అభిరాం వాటిని చూస్తూ రిలాక్స్‌గా ఫీలవ్వడం భరించలేకుండా వుంది. ఆవిడగారూ పూలు పూయించి వెళ్లటం, ఈయనగారిలా ఫీలవుతూ వాటినే చూడటం…. ఈ రిలేషన్‌కి  ఏరంగు పూయాలో అర్థం కాకుండా వుంది.
అరుణాదేవి ` లాలిత్యను విజయవాడ తీసుకెళ్లి సైకియాట్రిస్ట్‌ దగ్గర కౌన్సిలింగ్‌ యిప్పించాక నార్మల్‌ అయింది. అభిరాం అభిరుచులకి తగిన విధంగా మారింది.  అభిరాంకి ఇప్పుడెలాంటి అసంతృప్తి లేదు.  అతనికి కావలసింది దొరికాక వేరే ఆలోచనలు కూడా అతనికి రావటం లేదు.
ఎంత కౌన్సిలింగ్‌ ఇప్పించినా….లాలిత్య మారేంతవరకే మారింది కాని, ఆడవాళ్లలో అతి సహజంగా వుండే అసూయ, అనుమానం ఆమెలో అలాగే వుండిపోయాయి.  మొన్నటివరకు అభిరాం బైక్‌ మీద తిరిగి దేదీప్య యిప్పుడు అన్వేష్‌ కారులో తిరుగుతూ కన్పిస్తుంటే….
‘మైన్డ్‌ బ్లోయింగ్‌ తెలుసా?’’ అంటూ ఏదో గుర్తొచ్చిన దానిలా తన కళ్లని, చేతుల్ని విచిత్రంగా తిప్పింది లాలిత్య.
‘‘ఏం చూసో! మతిపోవడం….’’ అన్నాడు అతని చూపులు, ఒక పువ్వుపై రెండు తుమ్మెదలు కావాలని ప్రయత్నిస్తుంటే వాటికన్నా ముందు మూడో తుమ్మెద ఆ పువ్వులోని మకరందాన్ని తాగి మత్తుగా ఎగిరి మరో పువ్వుపై వాలుతుంటే అటే చూస్తున్నాడు అభిరాం.  తనింత ఎక్స్‌ప్రెషన్‌ యిచ్చినా తన వైపు చూడని భర్త చూపుల్ని వెంటనే ఆమె చూపులు ఫాలో అయ్యాయి.  చిదంబరంలో రహస్యం చూద్దామని అంతదూరం వెళ్తే అక్కడో గుడ్డ కన్పించినట్లు… అక్కడే కన్పించలేదు  లాలిత్యకి
‘‘నాకు మతి పోవటం దేనికో మీకు చెప్పాలిగా, దేదీప్యకి మీ బైక్‌ మీద నుండి వాళ్ల బాస్‌ కార్లోకి ప్రమోషన్‌ వచ్చినందుకు….’’ అంది.
ఇంకా…. నీలో వుండే ఈ పురుగు చావలేదా? అన్నట్లుగా చూశాడు అభి.
‘‘ మీ అమ్మగారు! బామ్మా! ఎప్పుడు చూసినా…. దేదీప్యను చూసి నేర్చుకో అనే వాళ్లు. ఏముందండి ఆ దేదీప్య దగ్గర?’’ అడిగింది. లాలిత్య అదేంటో తెలిసుకోవాలని వుంది లాలిత్యకి.
మాట్లాడలేదు అభి. అటు, ఇటు కాని సమాధానం వచ్చేలా తన భుజాలను కుదిపి అంతటితో తన సమాధానం అయిపోయినట్లు చూశాడు.
భర్త మౌనాన్ని సహించలేకపోయింది. అంత కష్టపడి పెద్ద కొండ ఎక్కితే అక్కడ దేవుడు లేకుండా రాయి కన్పించినట్లు తన శ్రమకు ఫలితం లేనట్లు బాధపడిరది.  అయినా అంత సమాధానం లేని ప్రశ్నా తనది?
‘‘చూడండీ! దేదీప్యలాగా నేను ప్రేమించినవాడి మీద డైరీలో కవిత్వం రాసుకొని వాడితో కలసి ఫోటోలు దిగి, వాడు కాదంటే వేరెవర్నో పెళ్లి చేసుకోలేదుగా… అవన్నీ తెలిసి మొగుడు వదిలేస్తే ఉద్యోగం పేరుతో రోజూ వాళ్ల బాస్‌ కార్లో తిరగడం లేదుగా… ఇలాంటి పనుల దేదీప్యకి చేతనయినట్లు నాకు చేతకావుగా… ఇదేనా మీవాళ్ల బాధ?’’ అంది లాలిత్య…. దేదీప్య ప్రేమించింది అభిని అన్న విషయం తప్ప మిగతా మొత్తం తెలుసు లాలిత్యకి.
లాలిత్య ఏం మాట్లాడుతుందో తెలిసినా… అవన్నీ  తెలిశాయో అర్థం కాలేదు అభికి.  అదే విషయం ఆమెను ప్రశ్నించే లోపలే……
‘‘ఇవన్నీ తెలియాలంటే అంత ఈజీ కాదు లెండి కష్టపడి సేకరిస్తే తెలుస్తాయి ఒకరోజు నేహ వాళ్ల యింట్లో పనిచేసే అమ్మాయికి నా పాత నైటీ ఇచ్చి మంచి చేసుకొని అడిగి తెలుసుకున్నాను.’’ అంది ఎలా వున్నాయి నా తెలివితేటలు అన్నట్లుగా చూస్తూ….
‘‘నేహ ఎవరు?’’ అడిగాడు అభిరాం.
‘‘నేహ…. దీపక్‌ కీప్‌!’’ టక్కున చెప్పింది లాలిత్య.
‘‘దీపక్‌కి కీప్‌ కూడా వుందా?’’ అంటూ షాకయ్యాడు అభిరాం.
‘‘ఉంది. మన వీధిలోనే ఆ చివర యింట్లో వుంటుంది. అయినా మీరెందుకంత షాకయ్యారు?’’ అంది అనుమానంగా చూస్తూ.
‘‘నాకు షాకెందుకు? ఏదో నువ్వు చెబుతున్నావు కాబట్టి వింటున్నాను. వినకపోతే మళ్లీ వినలేదంటావుగా…..’’ అంటూ తనలోని ఫీలింగ్స్‌ని కప్పిపుచ్చుకున్నాడు.
‘‘నేహ కూడా చదువుకున్న అమ్మాయేనట. ఉద్యోగం రాకపోవటంతో డిప్రెషన్‌లో వుంటే! దీపక్‌ పరిచయమై షెల్టరిచ్చాడట. దీపక్‌ ఎంత మంచివాడో. అతనిదెంత మంచి మనసో కదండీ?  ఆ దేదీప్య….’’ అంటూ ఇంకా ఏదో అనబోతుంటే వినలేని వాడిలా అక్కడనుండి క్రిందకి దిగాడు అతనికెందుకో బాధగా వుంది. అది పైకి చెప్పుకోలేని బాధ.
భర్త ఎక్కడికెళ్తున్నాడో అర్థం కాలేదు లాలిత్యకి.  అతను బయటకెళ్లాడు అనటానికి సాక్షిగా
అభిరాం నేరుగా వెళ్లి నేహ వుండే యింటి కాలింగ్‌ బెల్‌ నొక్కాడు. డోర్‌ తీసి…..
‘‘ఎవరు కావాలండీ? ఆయన ఇంట్లో లేరు.’’ అని నేహ అంటుంటే… ఏ మాత్రం విన్పించుకోకుండా లోపలకెళ్లి సోఫాలో కూర్చున్నాడు అభిరాం.
అతను వెళ్లింది దీపక్‌తో మాట్లాడాలని, కానీ అతను లేకపోవటంతో నేహవైపు చూస్తూ…
‘కూర్చో… నీతో మాట్లాడాలి!’’ అన్నాడు. అతను ‘నువ్వు’ అని సంబోధించటంతో రోషంగా చూసింది నేహ.
‘‘అసలు మీరెవరో చెప్పి మాట్లాడండి! లేదంటే బయటకు నడవండి!’’ అంది కోపంగా.
అభిరాం ఆమె వైపు తీక్షణంగా చూశాడు.
‘‘దీపక్‌ ఒకప్పుడు మా యింటి పక్కన వుండేవాడు.నేను యశోదర కొడుకును.’’ అన్నాడు.
‘‘ ఓ మీరా?’’అంది మిా గురించి నాకు ముందే తెలుసు అన్నట్లుగా వుందా స్వరం.
‘‘ఆ…. నేనే…. చూస్తుంటే చదువుకున్న దానిలా కన్పిస్తున్నావు. జీవితాన్ని ఆ మాత్రం  ప్లాన్‌  చేసుకోలేకపోయావా? అయినా ఈ దీపక్కే దొరికాడా నీకు?’’ అన్నాడు ఆమెనే చూస్తూ. ఆ చూపులోని చులకన భావం, ఆమెను నిలువెల్లా చీరేసినట్ల్లు అన్పించింది.
‘‘కార్పొరేట్‌ చదువులు చదివినవాళ్లే సరైన ప్లాన్‌ చేసుకోలేక అవకతవకల బ్రతుకును గుట్టుగా లాక్కొస్తున్నారు.  ఎక్కడో జైల్లో వుండి బోస్టర్‌ స్కూల్లో చదివినదాన్ని అనుకున్న ప్లానింగ్‌ ఎలా సాధించుకోగలను?’’ అంది.
నేహ మాటల ఎక్కడో తాకాయి. ఆమె జైల్లో వుండి చదివాను అనగానే కాస్త జంకినా…. మళ్లీ అదేం పట్టనట్లు…..
‘‘నువ్వు దీపక్‌ని వదిలెయ్‌!’’ అన్నాడు.
‘‘మీరు వదిలెయ్యమనగానే వదిలెయ్యటానికి దీపక్‌ ఏమైనా నాచేతిలో బొమ్మనా? చటుక్కున వదిలేసి వెళ్లిపోవటానికి? అయినా అది చెప్పటానికి మీరెవరు?’’ అంది.
‘‘మంచి చెప్పటానికి ఎవరైతేనేం? నీ మంచికే చెబుతున్నా విను’’ అన్నాడు అభిరాం.
‘‘ఏంటండీ! మీరు చెప్పే మంచి? నా సమక్షంలో అతను బాగున్నాడు.  నేను కూడా అతని నీడలో హాయిగా వున్నాను.  అంతకన్నా మంచేంటి?’’ అంది నేహ.
ఆ మాటలకు అసహ్యంగా చూశాడు.
‘‘పెళ్లి చేసుకోకుండా కలసి వుండటానికి సిగ్గుగా లేదూ?’’ అన్నాడు కోపంగా అరుస్తూ.
‘‘పెళ్లి చేసుకొని భర్త వుండగా వేరే వాళ్లతో తిరగట్లేదుగా ఆ దేదీప్యలాగ….’ అంది నేహ కూడా అదే స్థాయిలో అరుస్తూ.
‘‘నోర్ముయ్‌!’’ అన్నాడు.
అసలే మాటంటే పడని నేహ అతనలా అనగానే ఉక్రోషంతో ఉడికిపోయింది.
‘‘దీపక్‌ తరపు వాళ్లనెవర్ని నేనింతవరకు చూడలేదు.  వాళ్లెవ్వరూ మీలాగ నన్ను బెదిరించలేదు.  అయితే మీరు దేదీప్య తరుపు నుండి వచ్చారన్నమాట’’ అంటూ సూటిగా అతన్నే చూసింది.
ఆ చూపుకి….. అభిరాం సమాధానం చెప్పలేక ఒక్క క్షణం నిస్సహాయంగా చూశాడు.  అతని నిస్సహాయతను వెంటనే గమనించింది దేదీప్య.
నిర్లక్ష్యంగా నవ్వింది.  ఆమె దృష్టిలో దేదీప్యను పూచికపుల్లను చేసి వదిలాడు దీపక్‌. ఆమె తరుపున రావటానికి ఎవరూ లేరని కూడా చెప్పాడు. ఆ ధైర్యంతోనే దీపక్‌తో కలసి వుంటోంది.
నేహ నవ్విన నవ్వు అతనిలోని ఆత్మబలాన్ని హరించి వేసింది  ఇప్పుడు తను ఏ మాత్రం ఆవేశపడినా పరిస్థితి క్లిష్టంగా మారే అవకాశం వుందని గ్రహించాడు.
‘‘నన్ను నోర్ముయ్‌ అంటూ… సిగ్గు లేదా అంటూ వ్యక్తిత్వం లేనివాళ్లను బెదిరించినట్లు బెదిరిస్తున్నారు.  నాకు లేదా నోరు? మిమ్మల్ని బెదిరించటానికి? దేదీప్య తరపున మాట్లాడటానికి  నా దగ్గరకి మీరొచ్చారని నేను కూడా మీ భార్యతో చెప్పగలను.’’. అంది నేహ పెద్దగా అరవకపోయినా స్పష్టంగా, నెమ్మదిగా అంది.
అసలే భయస్తుడైన అభిరాంకి….ఆమె దోరణికి చెమట్లుపోశాయి.  తను వెళ్లి మాట్లాడగానే ఆమె జంకి, తనకి భయపడి పరిగెత్తుతుందనుకున్నాడు. ఇలా రివర్స్‌ అవుతుందని మాత్రం వూహించలేదు. ఇక చేసేది లేక……
‘‘సరే నేను చెప్పేది ఏదో చెప్పాను. తర్వాత నీ కర్మ.’’ అంటూ వెళఙ్లపోయాడు.
 
* * * * *
 
జీవితమంటే చందమామ కథ కాదని, ఏదీ ఆకాశం నుండి రాలి పడదని నమ్మి తన పూర్తి స్థాయి శక్తి సామర్థ్యాలను వినియోగించి తనేమిటో నిరూపించుకొంది దేదీప్య.
అడుగడుగున ఎదురయ్యే అనుభావాలను తట్టుకుంటూ, అనేక సమస్యలకు ఒంటిరిగా పరిష్కారం వెతుక్కుంటూ, చేదునిజాలను జీర్ణించుకుంటూ ముందుకు సాగే వ్యక్తిత్వం వున్న దేదీప్య ` ప్రతి సమస్యను తన మానసిక ఎదుగుదలకి ఓ అవకాశంగా భావించిందేకాని ఏనాడు ఏడుస్తూ కూర్చోలేదు.
కాని ఆరు నెలలుగు ఇంటా`బయట, ఆఫీసులో వచ్చిన మార్పులు దేదీప్య మనసు మీద ఎక్కువ ప్రభావం చూపిస్తున్నాయి.  ఎంత కష్టపడ్డా, ఎంత సాధించినా, శారీరకంగా, మానసికంగా సంతృప్తికరమైన రిలీఫ్‌ లేక విరక్తిగా, బాధగా, చిరాగ్గా అన్పిస్తూ ఎవరితో మాట్లాడాలన్నా విసుగ్గా ఫీలవుతోంది.
చిన్న విషయాలకి కూడా కోపం తెచ్చుకుంటోంది.  కోపాన్ని కంట్రోల్‌ చేసుకోకపోతే, ఆ కోపంలో తనేదైనా చెయ్యరానిది చేస్తే పత్రికాఫీసులో తనకున్న మంచిపేరు డామేజి అవుతుందని చాలా జాగ్రత్తగా వుంటోంది.
కానీ తనకి వచ్చిన కష్టాలు, వ్యధను కల్గించిన సమస్యలు, అనుభవించిన మానసిక క్షోభ గుర్తొస్తూ ఈ రోజెందుకో గట్టిగా ఏడ్వాలనిపిస్తోంది దేదీప్యకి.  ఏడ్చే అదృష్టం కూడా అందరికి రాదన్నట్లు ఏడ్వటానికి కూడా ఆమెకి తగినంత ప్రైరసీ దొరకటం లేదు.
‘‘హాయ్‌! దేదీప్యా!’’ అంటూ కావ్య వచ్చి దేదీప్యకి ఎదురుగా కూర్చుంది.  కావ్య అప్పుడుప్పుడు దేదీప్య వాళ్ల ఆఫీసుకి వస్తుంది.
‘‘హాయ్‌! ’’ అంటూ దేదీప్య తన ముఖంలోని బాధను బయటపడనీయకుండా జాగ్రత్త పడ్తూ ఏదో అవసరం వున్నట్లు క్రిందికి వంగి వెతకసాగింది.
‘‘ఏంటి దేదీప్యా! వెతుకుతున్నావ్‌? పోతే దొరకటం కష్టం. వెతకటం వృధా ప్రయాస.  ముందే జాగ్రత్త వుండొద్దా?’’ అంది కావ్య.
దేదీప్య ఏం మాట్లాడలేదు.  ఏదో పని వున్నట్లు అక్కడున్న ఫైల్స్‌ని అటు ఇటు మారుస్తోంది.
దేదీప్య ముందు కూర్చుని వుందనే కాని కావ్య మనసంతా అన్వేష్‌ చాంబర్‌ వైపే వుంది. దేదీప్య దగ్గరకి వచ్చిన ప్రతిసారి ఆమెతో మాట్లాడినంతసేపు మాట్లాడి…. ఏ మాటలు లేకపోయినా అన్వేష్‌ దగ్గర హాజరు వేయించుకొని వెళ్తుంది.
దేదీప్యను, అన్వేష్‌ను చూస్తుంటే కాలేజీ రోజులు కళ్ల ముందు కదులుతుంటాయి కావ్యకి.
‘‘ఒక్కసారి కావ్యా! ఒకే ఒక్క సారి దేదీప్యతో నన్ను మాట్లాడిపించు. ఎలాగైనా తనను నాతో మాట్లాడేలా చెయ్యి.  మా యిద్దర్ని కలిపి పుణ్యం కట్టుకో..’’ అనేవాడు.  దేదీప్య పుట్టిన రోజున కావ్య చూస్తుండగానే అన్వేష్‌ దేదీప్యకి దగ్గరగా వచ్చి బర్త్‌డే గ్రీటింగ్‌ కార్డు ఇస్తూ…. ఈ రోజు నువ్వు మందారాకులో చుట్టిన గులాబిలా వున్నావు దేదీప్యా!’’ అది తను విన్నట్లు దేదీప్యకి తెలియదు. అన్నాడు. అది గుర్తురాగానే దేదీప్య వైపు చూస్తూ….
‘‘అలా వున్నావేం దేదీప్యా? దేని గురించైనా బాధపడ్తున్నావా?’’ అంటూ దేదీప్య ముఖంలోకి చూస్తూ అడిగింది కావ్య.
‘‘దీపక్‌ గుర్తొస్తున్నాడు కావ్యా!’’ అంది దేదీప్య నెమ్మదిగా ఏదోలా చూస్తూ…..
దేదీప్య ముఖంలోని భావాలను స్పష్టంగా చదవలేక, అస్పష్టంగా మారిన తన ఆలోచనలన్నీ ఒక కొలిక్కి రాక…. ఆ ప్రయత్నంగానే  దేదీప్య చేతిని పట్టుకొని నెమ్మదిగా నిమురుతూ కూర్చుంది కావ్య.
ఆ రాత్రి చాలా సేపు ఆలోచిస్తూ నిద్రపోలేదు దేదీప్య.
ఆలస్యంగా నిద్రపట్టింది…..
కలలో ఎవరో తన వెంటబడ్తున్నట్లు…. ఎడారిలో పరిగెత్తి, పరిగెత్తి,….. దాహంగా వుండి నీటికోసం వెళ్తే అక్కడ నేతి గిన్నెలు ప్రత్యక్షమైనట్లు… తను కావానుకున్నవాళ్లు నెమ్మది, నెమ్మదిగా వెనక్కి , వెనక్కి వెళ్లి పోతున్నట్లు కన్పిస్తూ… భయంతో ఏడుస్తూ అన్వేష్‌కి ఫోన్‌ చేసింది.
అన్వేష్‌ ఫోన్లోనే ఏదో మాట్లాడుతున్నాడు.  ఆమె ఏదో చెబుతోంది.  అన్వేష్‌ ఓదార్పుకి సొమ్మసిల్లిన ఆమె మనసులో…. మూడు సంవత్సరాల గతం సుదీర్ఘంగా సుడులు తిరుగుతూ ఆగిపోయింది.
దేదీప్యకి మెలుకువవచ్చి చూడగానే అత్తగారు ఆందోళనగా తన వైపే చూస్తూ నిలబడివున్నారు. ఏమైందో అర్థం కాలేదు దేదీప్యకి.
‘‘దేదీప్యా! నువ్వు నిద్రలో ఏడుస్తున్నావు.  అరుస్తున్నావు. భయంతో వణికి పోతున్నావు. పీడకల ఏమైనా వచ్చిందా?’’ అంది బ్రమరాంబిక.
‘‘అవునత్తయ్యా!’’ అంది దేదీప్య.
‘‘లేచి మంచినీళ్లు తాగి పడుకో.’’ అంటూ బ్రమరాంబిక కోడలి పక్కనే తోడుగా ధైర్యం చెబుతూ పడుకొంది.
అత్తగారు అమ్మలా తనమీద చేయి వేసి పడుకోవటం గమనిస్తూ… అన్వేష్‌కి తను కాల్‌ చెయ్యటం నిజం కాదని, కలని తెలిసి ‘‘థ్యాంక్‌గాడ్‌’’ అనుకొంది.
అన్వేష్‌కి కాల్‌ చేసింది కావ్య…..
‘‘చెప్పు కావ్యా!’’ అన్నాడు అన్వేష్‌. అతను బిజీగా వున్నప్పుడు తప్ప ఏ టైంలో కావ్య కాల్‌ చేసినా మాట్లాడతాడు.
‘‘మీతో కొంచెం మాట్లాడాలి. బిజీగా వున్నారేమో?’’ అంది కావ్య.
‘‘ఇప్పుడే ఫ్రీ అయ్యాను. ఏంటో చెప్పు?’’ అన్నాడు.
‘‘ దేదీప్య మీకు గుర్తుందా? ఇప్పటి దేదీప్యకాదు. అప్పటి దేదీప్య! ‘‘ అంది కావ్య.  నిన్న దేదీప్య ముఖంలో బాధ చూశాక అన్వేష్‌తో దేదీప్య గురించి మాట్లాడి ఏదో ఒకటి తేల్చుకోవాలని నిర్ణయించుకొంది.
‘‘కావ్యా! ఈ రోజు ఆఫీసులో వర్కెలా చేశావ్‌? నార్మల్‌గానే వున్నావా?’’ అన్నాడు నవ్వుతూ.
‘‘వర్క్‌మైండ్‌తో ఆలోచించే మీలాంటి వాళ్లకి వర్క్‌ తప్ప యింకేం గుర్తు రాదని నాకు తెలుసులెండి! అయినా దేదీప్య గురించి ఎందుకు అడుగుతున్నానంటే ఒకప్పుడు దేదీప్య కోసం మీరు పడ్డ తపన, తాపత్రయం ఇప్పుడేమయ్యాయో తెలుసుకుందామని… మీరు దేదీప్యకి పంపిన మేసేజ్‌లు ఇప్పటికీ నా దగ్గర భద్రంగా వున్నాయి. వాటిని చూస్తుంటే, ఇప్పటి మీ ముభావం చూస్తుంటే ఆశ్చర్యంగా వుంది.’’ అంది కావ్య.
‘‘అప్పటి దేదీప్యను నేనెప్పుడో మరచిపోయాను. ఇప్పటి దేదీప్య మాత్రమే నాకు గుర్తుంది. మేసేజ్‌లు నీ దగ్గర ఎందుకున్నాయ్‌? డిలిట్‌ చేస్తే పోతాయి కదా! ఇంకా ఎందుకవి? ’’ అన్నాడు.
‘‘ఆ మెసేజ్‌లు నాకు నచ్చాయి.  అప్పుడప్పుడు చదువుకోవచ్చని అలాగే వుంచుకున్నాను.’’ అంది కావ్య.
‘‘అవి నీకు పంపినవి కావుగా?’’ అన్నాడు వెంటనే.
ఈ లక్స్‌ సోప్‌కి నా మనసెప్పుడు అర్థమవుతుందో! అసలు అవుతుందో లేదో?
‘‘ మీ ప్రియురాలి కోసం పంపినవేనని ఒప్పుకుంటున్నాను మహశయా! అప్పట్లో ఆమె గుర్తింపు కోసం ఎంత పట్టుదలతో ప్రయత్నించారో ఇప్పుడు ప్రపంచం మిమ్మల్ని గుర్తించాలని ప్రయత్నిస్తున్నారు. మీ ప్రయత్నం అప్పుడు ఫలించకపోయినా ఇప్పుడు ఫలించింది. ప్రముఖ స్థాయిలో నిలిచారు.’’ అంది కావ్య.
నవ్వాడు. అతని నవ్వు ఎప్పుడైనా బావుంటుంది. ఈ రోజు యింకా బాగుంది.
లక్ష్యం అనే మహశక్తిని ఆషామాషీగా తీసుకోకుండా చిత్తశుద్దితో, పట్టుదలతో, కృషితో సాధించుకుంటే ఒక మనిషిలోఎలాంటి సంతృప్తి పుడ్తుందో అంతకన్నా ఎక్కువ సంతృప్తి అతని నవ్వులో విన్పించింది.
‘‘చదువుకునే రోజుల్లో దేదీప్య తప్ప మరో ఆలోచన లేని మీరు ఈ స్థాయికి రావటమే ఆశ్యర్యంగా వుంది.  దీనికి కారణం దేదీప్య మీ పక్కన వుండటమే కారణమని అనుకోకుండా వుండలేకపోతున్నాను.’’. అంది కావ్య.
‘‘అలా ఎప్పుడూ అనుకోకు. ప్రతి రాయి తనలో ఒక శిల్పాన్ని దాచుకొని వుంటుంది. సుత్తితో బద్దలు కొడితే  శిల్పం రాదు.  ఉలితో నెమ్మదిగా చెక్కాలి.  అలాగే ప్రతి మనిషిలోనూ ఒక శక్తి వుంటుంది.  ఏదో సాధిద్ధామన్న ఊహల్లో బ్రతికితే విజయం రాదు. కష్టమనే ఉలితో పట్టుదలగా చెక్కితే గెలుపు అనే శిల్పం బయటపడ్తుంది. ఆ తపన లేని మనిషి రాయి లాగానే బ్రతుకుతాడు.  నాకు రాయిలా బ్రతకటం ఇష్టం లేక కష్టపడ్డాను.’’ అన్నాడు అన్వేష్‌. తన కష్టాన్ని నమ్ముకొని తను వేసిన ఒక్కో అడుగు గుర్తు చేసుకుంటూ….
కావ్య మాట్లాడకుండా మౌనంగా వుంది.
‘‘ఏంటి కావ్యా! మాటలు ఆపేశావు? ఇవాల్టి వార్తలు. ఇంతటితో అయిపోయాయా?’’ అన్నాడు సరదాగా.
‘‘నేనూ, దేదీప్య భర్త దీపక్‌ ఒకే ఆఫీసులో పనిచేస్తున్నాం. దేదీప్య, దీపక్‌ ఏవో కారణాలవల్ల విడిపోయారు.  అతను త్వరలోనే దేదీప్య విలువ తెలుసుకొని మారబోతున్న టైంలో నేహ అనే అమ్మాయి పరిచయమై దేదీప్య అవసరం దీపక్‌కి లేకుండా చేసింది.’’ అంది కావ్య.
‘‘ఇన్ని రోజులు నాకీ విషయాలు ఎందుకు చెప్పలేదు.?’’ అన్నాడు అన్వేష్‌.
‘‘మానసికంగా బాధపడ్తున్న దేదీప్య ముఖం చూసైనా అర్థం చేసుకొని తన ప్రాబ్లమ్స్‌ఏమిటో అడగవలసింది కదా?’’ అంది కావ్య నిష్టూరంగా.
‘‘ చెప్తే  వినేవాడిని. ఆమె పర్సనల్‌ విషయాలు నాతో ఎప్పుడు చెప్పేది కాదు.’’ ఆన్నాడు.
‘‘నేను అనేది… మీరు అడగవలసింది కదా అని. మీకు దేదీప్య అంటే ఇంట్రస్ట్‌ తగ్గిపోయింది, అభిమానం లేదు. ప్రేమ అంతకన్నాలేదు.  ఆమె  సమస్యల్ని పరిష్కరించాలన్న ద్యాస కూడా లేనంతగా మీ లక్ష్యంలో మీరు మునిగిపోయారు.’’ అంది నిర్మొహమాటంగా.
‘‘కావ్యా! నన్ను వదిలెయ్‌! నాకు బోలెడు పనుంది.’’ అంటూ కాల్‌ కట్‌ చేశాడు అన్వేష్‌.
అతని పద్దతి కావ్యకి నచ్చలేదు.
మగవాళ్లెప్పుడు స్వార్థపరులు అనటం విన్నది కాని ఇప్పుడు అన్వేష్‌ రూపంలో చూస్తోంది
 
ఒక సమీక్ష : మంథా భానుమతి.

హిమాలయ పర్వత సానువుల కేగిన ఒక యువకుని స్వానుభవ స్వగతం, స్వప్న మాసపత్రికలో వచ్చిన భువనచంద్ర రాజుగారి “వాళ్లు” ధారావాహిక. అది తన స్వానుభవమేననీ, అందులోని పాత్రలు నిజంగా తనకు తారసపడిన వ్యక్తులేననీ రచయిత చెప్తారు.
ఏదో తెలుసుకోవాలనే జిజ్ఞాసతో, కట్టు బట్టలతో, చేత చిల్లిగవ్వ లేకుండా, హిమాలయ శీతల వాతావరణంలో నడక ప్రారంభించిన ఆ యువకుని అనుభవాలే.. పాఠకునివి కూడ అవుతాయి. అంతగా లీనమయిపోతాము.
మరి ఎవరీ “వాళ్లు”.. పాదచారి పయనంలో ఎదురైన వాళ్లు. సాధువులు, యాత్రికులు, పశువుల్ని కాచుకునే వాళ్లు, పృకృతి ఆరాధకులు, ఢాంబికులు కూడా..
“నిత్య జీవితంలో ఏది అన్వేషించాలి? మనస్సుని శరీరం నుంచి వేరు చేసి చూస్తే ఏమవుతుంది?”
“ఏ దిక్కూ లేనివాళ్లని తూర్పు తిరిగి దండం పెట్టమంటారు. ఎందుకో తెలుసా?”
తూర్పుకి తిరుగుతే మిగిలిన దిక్కులు తెలుస్తాయని. దీన్నే నానుడిగా వ్యంగ్యంగా కూడా వాడుతుంటారనుకోండి.  ఇటువంటి ఎన్నో విషయాలు, విశేషాలు అడుగడుగునా ఈ అసాధారణ ‘వచన కావ్యంలో’ గ్రాహ్యమవుతూ ఉంటాయి.
“అన్నం బ్రహ్మ.. రసో విష్ణుః భోక్తా దేవో మహేశ్వరః” — భోజనం చేస్తూ ఈ విధంగా మనఃస్ఫూర్తిగా భావిస్తే దేవాలయం వంటి దేహం పులకించదా..
“ఎవరైనా ఏ ప్ర్రదేశానికి వెళ్లాలన్నా ఆ చోటు ఆహ్వానిస్తేనే వెళ్లగలుగుతాం. గతం అనే పునాదిమీద వర్తమానం నిర్మించుకుంటాం..”
ఇటువంటి ఎన్నో విషయాలమీది అవగాహనతో ఈ రచన సాగిపోతుంటుంది.
చట్టి అంటే ఏమిటో నాకు ఇది చదివాకే అర్ధమయింది. ఈ రచనలో సాధువులకున్న అతీత శక్తి అడుగడుగునా కనిపిస్తుంటుంది. ఆదిలోనే ఇంతగా ఆకట్టుకున్న ఈ ధారావాహిక మున్ముందు ఎక్కడెక్కడికి తీసుకెళ్తుందో అని ఆసక్తి కలుగక మానదు మొదటి భాగం లోనే..
“విద్యలనేవి ఉపయోగానికే గానీ ప్రదర్శనకి కాదూ..” రెండవ భాగంలో మొదట్లోనే నేర్చుకునే పాఠం..
“భౌతికమైన కళ్లు మూసుకుంటే మనో నేత్రాలు తెరుచుకుని, ఇష్టదైవాన్ని ఆరాధించుకోవచ్చు”  అన్నేసి సార్లు తిరుపతి వెళ్లనక్కర్లేదు. ఒకసారి బ్రహ్మశ్రీ చాగంటి కోటేశ్వరరావుగారు తమ ప్రసంగంలో తిరుమల ఆలయంలోకి వెళ్తూనే మనం కనబోయేవన్నీ ఎంత అనర్గళంగా, విస్తారంగా వర్ణించారంటే.. మనోఫలకంలో ఆ దృశ్యాలన్నీ స్పష్టంగా గోచరిస్తాయి. అది వారి గ్రహణశక్తికి, మనన ప్రతిభకీ తార్కాణం. ఆవిధంగా విహరించగలగడం ఏకాగ్రత ఉంటే సాధ్యమేనని మనకి ఈ భాగంలో చూపిస్తారు రచయిత. మనస్సు ఒక సృష్టి కర్త. దేన్నైనా సృష్టించగలదు అనేది అందరికీ అనుభవమే..
ఈ కావ్యంలో.. (ఇది నవల కాదు.. అందుకే నేను వచన కావ్యం అని అంటున్నా..) ముందుకు నడుస్తున్నకొద్దీ, భారతీయ హిందూ ధర్మం, వేదాంతం విశ్వరూపం దాలుస్తాయి. మూడవ భాగంలోకి ప్రవేశించినప్పట్నుంచీ పాఠకులు ఆలోచనలో, తర్కంలో పడతారు.. తమకు తెలియకుండానే.
“మానవుడు కూడా భగవంతువి సృష్టే. అన్ని జీవుల వంటివాడే.. మిగిలిన జీవులకి లేని తాపత్రయం ఆ జీవికి మాత్రం ఎందుకు? మిగిలిన జీవుల మీద ఆధిపత్యం చెలాయించాలని ఎందుకు చూస్తాడు.. తనకి ఉన్నదీ, మిగిలిన వాటికీ లేనిదీ ఏమిటి? వాడీ ప్రకృతిని ఎంత కాలం హింసించ గలడు?”
ఈ ప్రశ్నలన్నింటికీ జవాబులు పాదచారితో పయనిస్తేనే గోచరమౌతాయి.
పదార్ధాన్నీ, దానిలోని శక్తినీ, ఆశక్తి ఉనికినీ, పదార్ధానికీ శక్తికీ గల సంబంధాన్నీ వైజ్ఞానికి పరంగా విశ్లేషిస్తారు రచయిత.
అఘోరాల గురించిన సరైన అవగాహన మనలో ఎంత మందికి ఉంది.. నిద్రాణంగా ఉన్న అనేక కుతూహల సందేహాలకి సమాధానాలు దొరుకుతాయీ బాటలో చదువరికి. మధ్యలో కుహనా సన్యాసులు ఎదురౌతారు. మంచి పక్కనే చెడు ఉంటుంది కదా. వారే లోకాయతులు.
బోలెడు డిగ్రీలుండి కూడా గోనె బట్ట మాత్రమే ధరించే బోరీబాబా మనసొక ట్రాన్స్మీటరంటారు.. అదెలా? పైగా బండరాయి కూడా జడం కాదుట. దానికీ స్పందనలుంటాయి.
“ధనం వెనుక పరుగులు మాని, ప్రకృతిలోని సౌందర్యాన్ని అణువణువునా నింపుకోవాలి.” బోరీబాబాతో కలిసి సాగించిన పయనంలో జరిగిన జ్ఞానోదయం..
“నీ ప్రాప్తం ఏమిటో అది నీకు ఎక్కడున్నాదక్కుతుంది..”
అసలు ఆ పాదచారి హిమాలయాలకి ఎందుకు వెళ్లాడు.. అంత మానసిక అలజడి ఎందుకు. వయసుకి మించిన ఆ ఆలోచనలేమిటి.. అతనికే తెలియదు. “వాళ్లు” చెప్పాల్సిందే.
జీవితం అనేది క్షణాల మూట. ఏ క్షణమూ వేరే క్షణంలా ఉండదు. కానీ నిన్న మనకి ఆనందం కలిగితే ఆ విధంగానే రేపు గడవాలనుకుంటాం. ఇవేళ బాధ దుఃఖం ఉంటే రేపది ఉండకూడదనుకుంటాం. మనం అనుకున్నట్లు జరక్కపోతే తిట్టుకుంటాం.. అలా కాకుండా నిరంతరం ఆనందమయ స్థితిలో ఉండడం ఎలాగ?
“ఏ పని చేస్తున్నా భగవదర్పితం అనుకుంటే ఆ స్థితి లభిస్తుంది.”
కానీ.. ఈ కావ్యం చదువుతుంటే మనసు తెలియని భావోద్వేగానికి ఎదుకు లోనవుతోంది? అలౌకిక స్థితిలో కూడా.. ఇంత పయనం సాగిచాక కూడా.. చలించకుండా ఎందుకుండ లేకపోతున్నా? ఇవన్నీ సమాధానం తెలియని ప్రశ్నలు. ప్రయాణం పూర్తి అవుతే కానీ తెలియదేమో.. వేచి చూడాలి.
కామ, క్రోధ, లోభ, మోహ, మద, మాత్సర్యాలని ఏవిధంగా నియంత్రించుకోవచ్చో.. కష్టమే కానీ సాధనతో సాధ్యమవనిది లేదు. ఆశ్రమంలోని దయామయి బోధనలు సులభ గ్రాహ్యాలు.
ముందుకి నడిచిన కొద్దీ, కొత్త కొత్త వింతల్నీ, విషయాలనీ ఎన్నింటినో మనకి అనుభవైక వైద్యం చేయిస్తారు పాదచారి..
మచ్చుకు కొన్ని..
“పుస్తకాల్లో ఉన్నది మస్తకానికి ఎక్కించడం వేరూ, జీవితాన్ని సరిగ్గా అర్ధం చేసుకోవడం వేరూ. నీ జీవితాన్నే ఓ పుస్తకంగా భావించుకుని, ప్రతీక్షణాన్ని ఓ అక్షరంగా అర్ధం చేసుకుంటే.. అర్ధం కానిదేది?”
“కోటి పుస్తకాలు చెప్పలేని భావాన్ని ఒక్క స్పర్శ చెప్పగలదు.”
“జననం.. మరణం..  రెండూ రెండు అట్టలు. ఈ అట్టల మధ్య కుట్టబడిన పుస్తకమే జీవితం. ఏ క్షణపు అనుభవం ఆ క్షణంలోనే నమోదవుతుంది. కాయితానికి ఒక పేజీ రాత్రయితే ఇంకో పేజీ పగలు. రోజుకో కాయితం నిండుతూ ఉంటుంది.”
“ఒక శ్వాస. లోపలికి రాగానే కోట్లాది కోట్ల రక్తనాడులనీ, రక్త కేశనాళికల్నీ పని చేయిస్తోంది. ఒకే మానవశరీరానికి విద్యుత్ సరఫరా చేసే పవర్ స్టేషన్ లాగా పని చెస్తోంది.” ఎంత చక్కని పోలిక..
ఇటువంటి జీవన సత్యాలెన్నో ఈ యాత్రలో తెలుసుకుంటాం.
కాశ్మీర్ కవయిత్రి, శుకమహర్షి వంటి స్థిర చిత్త, కృష్ణుడు తప్ప సమస్త జనులూ స్త్రీలే అని చెప్పే లల్లాదేవి వేదాంత సారాన్ని అర్ధం చేసుకోవడానికి యత్నిస్తూ.. మరలా కలిసిన అఘోరా సూచనతో విషయ ప్రపంచంలోకి వస్తాం.. పాదచారితో మనం కూడా.
అక్కడికి మొదటి మజిలీ మాత్రమే అయింది.
చాలా సులభంగా.. మామూలు మనుషులకి బోధపడేట్లుగా ఈ జీవితానికి ఆవల ఉన్న అతీతాన్ని అందించాలని రచయిత చేసిన ప్రయత్నం సఫలమయిందనే నాకనిపించింది.
ఈ అపూర్వ చిత్రాన్ని ఒక పుస్తకంగా తీసుకు వస్తే, లౌకిక విషయాల ప్రాధాన్యతని తగ్గించుకోవాలని తాపత్రయ పడుతున్న అనేకమందికి ఉపయుక్తంగా ఉంటుందని నేను భావిస్తున్నాను.
(రెండవ భాగం– విశ్లేషణ. త్వరలో..)
 
 
రచన: సమ్మెట ఉమాదేవి
సమీక్ష: సుజల గంటి

“అమ్మ” అన్న పదమే ఒక మధురానుభూతి.  మానులో మానుపుట్టి అన్నట్లుగా తన రక్త మా౦సాలను ప౦చి, విధాతకు సమానంగా ప్రతిసృష్టి చేసే అమ్మకు నిర్వచన౦ ఉ౦దా!
“అమ్మ౦టే” అన్న మొదటి కథలో కొమరెల్లి అతని పిల్లలు మీ అమ్మ ఎలా ఉ౦టు౦ది అన్నప్పుడు, మాటలకన్నా ఆమెను చూపి౦చి, ఆమె తన రక్త మా౦సాలతో ఎలా పె౦చి౦దో ప్రత్యక్ష౦గా చూపి౦చాలనుకున్నాడు. సమ్మెట ఉమాదేవి తన మొదటి కథలో తన పిల్లల్ని సాకటానికి జైలుకెళ్ళి, తన శరీర౦లోని చివరి బొట్టు నెత్తురు కూడా తన పిల్లల కోస౦, వారి భవిష్యత్తు కోస౦ శ్రమపడిన శ్రమజీవి, బిడ్డకు మరో జన్మనివ్వడానికి తనలోని ఒక అ౦గాన్ని(కిడ్నీ) ధారపోసిన అనురాగమూర్తి అమ్మ… అలా౦టి అమ్మను ఎలా ఉ౦టు౦దని వర్ణి౦చడానికి, అది అ౦దమైన పాలరాతి విగ్రహ౦ కాదు. అనురాగ మూర్తి.  పిల్లల్ని వృద్ధిలోకి తేవడానికి అన్నిరకాల కాయకష్ట౦ చేసి, తన పిల్లలకు మ౦చి భవిష్యత్తునిచ్చిన తల్లిని అపురూప౦గా పరిచయ౦ చేసిన త౦డ్రిని, వడలి, ముడుతలుపడి, చి౦పిరి జుత్తుతో ఉన్న ఆమెను అమెరికాలో ఉన్న తమ త౦డ్రికి తల్లిగా నమ్మని  అతని బిడ్డలు, ఆమె కథ విన్నాక వారి మనోస్థితిని చాలా చక్కగా చిత్రి౦చారు ఉమాదేవి.
“ మనస్విని” కథలో ఆడదానికి భర్త మరణాన౦తర౦ సమాజ౦లో సుమ౦గళి చిహ్నాలను తీసివేసే  ప్రక్రియను  సున్నిత౦గా గర్హి౦చిన ఒక చైతన్యమూర్తి, భర్త మరణానికి ము౦దు విడాకులను కోరడాన్ని చెప్పారు. విడాకులు తీసుకున్న స్త్రీని ఆ చర్యకు నిర్బ౦ధించలేరు. అ౦దరినీ స౦దిగ్ధ౦లో ము౦చిన ఈ చర్య వెనక తన తల్లి పడ్డ క్షోభ తనకు రాకూడదని తన పిల్లల శుభ కార్యాలలో తాను పాలు ప౦చుకునే బాధ్యతను విస్మరి౦చడ౦ ఇష్ట౦ లేక ఆమె పడ్డ బాధను తెలియ చెప్పారు.
“కమ్లి” కథ లో ఆడపిల్లలను క౦టున్న కోడలిని సాధి౦చే అత్తగారు. తాన౦టే అనురాగ౦ ప౦చే భర్త, డబ్బుకు ఇబ్బ౦ది అయినా తను లేనప్పుడు అత్తగారు తన పిల్లను అమ్మేస్తు౦దో, లేక చ౦పేస్తు౦దో అన్న తల్లి పడే ఆరాట౦. ఆ త౦డాలో ఉ౦డే మూఢనమ్మకాలు. చివరగా  పురుగుల మ౦దు ప్రభావ౦తో అపస్మారక  పరిస్థితిలో ఉన్న కమ్లీ తన బిడ్డ స్పర్శ్త తో చైతన్యవ౦తురాలవడ౦ ద్వారా తల్లి తన బిడ్డ కోస౦ మృత్యువుతో కూడా పోరాడుతు౦దని నిరూపి౦చారు సమ్మెట ఉమాదేవి.
“సహన” కథలో చిన్ననాడు వీధికుక్కల ని౦చి కాపాడిన తల్లిని వయసు వచ్చాక తన వెనక పడే మనుష్య మృగాల గురి౦చి చెప్పినప్పుడు తన కర్తవ్య౦ పట్ల కార్యోన్ముఖురాలైన తల్లి విధి నిర్వహణని చిత్రీకరి౦చారు.
“అమ్మ తల్లి” కథ లో పెళ్ళా౦ పుస్తెలతాడు అమ్మి కొన్న ఆవు కనబడక బిడ్డ అల్లల్లాడితే, అత్తగారు ఎ౦తో ప్రేమగా ఇచ్చిన తన కడియాలను అమ్మి బిడ్డ కోస౦ ఆవును తిరిగి కొన్న అమ్మ హృదయాన్ని చిత్రీకరి౦చారు.
“ఏ దరికో” కథ లో భర్త తప్పు చేసి జైలు పాలైతే కన్న బిడ్డల కోస౦ అ౦దరితో పడరాని మాటలు పడుతూ, తాను చేసిన తప్పుకు చి౦తి౦చకు౦డా తనను చూడడానికి రావట౦ లేదన్న భర్త నిష్టూరాలను భరిస్తూ ఒక తల్లి పడే తపన కనబడుతు౦ది ఈ కథ లో. “మాన్వి” కథ లో తాగుబోతు త౦డ్రితో కష్టాలు పడుతూ, పుట్టి౦టి వాళ్ళు సహాయ౦ చేస్తానన్నా వద్దని తన స్వయ౦ కృషితో పె౦చిన తల్లి జ్ఞాపకార్థ౦ దాచుకున్న చీరలను అక్కసుతో భార్య  స్టీలుగిన్నెలు కొన్నదని  తెలిసిన అతను “ కొన్ని ఔన్నత్యాలు అవార్డులకు, బహుమతులకు అ౦దనివి, పొ౦దనివి” అని  బాధపడడ౦తో కథను ముగి౦చారు.
“బతుకమ్మ” కథ లో  ఊరూరూ  పనికోస౦ తిరుగుతూ  తమ ఇద్దరు బిడ్డలను పోషి౦చడ౦ కష్టమైనా ఒక పెళ్ళికాని తల్లి వదిలేసిన  పాపను పోలీసులకిచ్చినా, ఇ౦కెవరికైనా  పె౦చుకు౦దుకిచ్చినా  ఆ పాపనే౦ చేస్తారో అని ఆ తల్లి పడిన తపన చదివి తీరాల్సి౦దే. “వెన్నెలమ్మా” అన్న కథలో అర్థా౦తర౦గా తల్లి చచ్చిపోతే ఆ పిల్లలు ఎలా అనాథలవుతారో, తల్లి నిష్క్రమణ వాళ్ళ జీవితాల్లో ఎన్ని అగాధాలను సృష్టిస్తు౦దో చెప్పిన కథ.
“గూడు”  కథలో డబ్బుకు గర్భాన్ని అద్దెకిచ్చిన ఇ౦కో అమ్మ కథ. “నిశ్శబ్ద నిజ౦”,  “ చిన్నారి తల్లి” అన్నీ మ౦చి కథలే. నా సమీక్ష ద్వారా అన్ని౦టినీ మీ ము౦దు౦చడ౦ కన్నా మీ అ౦తట  మీరు ఆ కథలను ఆశ్వాది౦చడ౦ లోనే మాధుర్య౦ ఉ౦ది
ఇలా ఈ పుస్తక౦లో ఉన్న అన్ని కథల్లో అమ్మనే  ప్రధాన౦గా చిత్రీకరి౦చారు సమ్మెట ఉమాదేవి గారు. అమ్మ లేని బ్రతుకు లేదు. అమ్మ అమ్మే. అమ్మ సాటి ఎవరూ కాదని ప్రతీ కథా చెపుతు౦ది. ప్రతీ కథా ఒక ఆణిముత్య౦ అవుతే, అమ్మ కథలు ఆ ముత్యాల సమాహార౦. అ౦దరూ  తప్పక కొని చదవాల్సిన పుస్తక౦ అమ్మకథలు.
– See more at: http://vihanga.com/?p=11406#sthash.exNzH9NE.dpuf
