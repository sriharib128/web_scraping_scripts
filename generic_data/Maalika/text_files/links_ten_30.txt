రచన: సంధ్యా యల్లాప్రగడ

మామిడిపల్లి వచ్చాక. ఊపిరి హాయిగా పీల్చినట్లు ఫీల్‌ అయ్యాడు వివేక్‌.
ఊరి నుంచి మామిడిపల్లి రాగానే రెండోరోజు రాము ఉన్నాడేమో అని వారింటికెళ్ళాడు.
రాము ఇంట్లోనే ఉన్నాడు. బుక్సు ముందరేసుకొని, చదువుతూ, రాస్తూ…
“ఎలా గడిచింది సిటీలో? రావాలనిపించిందా?” అడిగాడు స్నేహంగా చూస్తూ.
“ఆ! అస్సలు వెంటనే రావాలనిపించినా పనులు చూసుకువచ్చాను. అసలు ఉండలేకపోయాను బాబు ఆ పొల్యూషన్ లో. ఇన్ని రోజులు ఎలా ఉన్నానా అని నాకే వింతగా ఉంది” అన్నాడు వివేక్ నిజాయితిగా.
ఆశ్చర్యపోవటం రాము వంతైంది. అందరూ ఇక్కడ కామ్‌గా ఉంటుందని, సిటికీ పారిపోవాలనుకుంటారు. దానికి వ్యతిరేకంగా మాట్లాడుతుంటే మరి వింతేగా…
అదే మాట అన్నాడు “అందరూ ఈ నిశబ్ధం భరించలేమంటారు. నీవు వెరైటీగా చెబుతున్నావు” అని.
“ఏమో. నాకనిపించిన విషయం చెప్పాను. మేబీ నాలో ఉన్న గిరిజన రక్తం కావొచ్చు. లేదా నేను వెతుక్కుంటున్న నా మూలాలు కావచ్చు” అంటూ మళ్ళీ తానే “రాము నాకో ఆలోచన వచ్చింది… అసలు నాయన తన ఉనికిని దాచుకున్నాడంటే బహుశా వాళ్ళ తెగ నుంచి వెలి వేయ్యబడి ఉండాలి. లేదా ఆయన మీద కేసులేమైనా ఉండాలి. కేసులున్నాయేమో చూడాలంటే ఆయన అసలు పేరు తెలియాలి. గూడెం లో వెతకాలన్నా ఆయన పేరు కట్టు తెలియాలి, ఏమీ తెలియకుండా వెతకలేను. ఆయన ఫోటో చూపించి గూడేలాలో ముసలాళ్ళని అడిగాలి. ఏమంటావు?” అన్నాడు డీప్ గా చూస్తూ.
“అలాగే చేద్దాం. మా గైడ్ అప్రూవ్ చేస్తాడు నా వర్కును. ఇక నేను ఇక్కడ్నుంచే రాసుకోవచ్చు. లైబ్రరీలో పని ఉన్నప్పుడు వెళ్ళొచ్చు. ఆయనను మధ్యమధ్య కలిసి నా నోట్స్ చూపటమే. కాబట్టి మనము కలసి వెతకవచ్చు” ఎంకరేజింగుగా అన్నాడు రాము.
తల ఊపి సెలవు తీసుకున్నాడు వివేక్‌. 
***
అతనికి ఆ రెండోరోజే ట్రైనింగని టీచర్లు అందరూ కరీంనగరు వెళ్ళాల్సి వచ్చింది.
వచ్చాక గూడేలకు వెళ్ళి పిల్లలను స్కూలుకు తీసుకురావలసిన పని పడింది.
అతను మామిడిపల్లి తప్ప మరో గూడేం చూడలేదు.
అడవిలో జీపు వెళ్ళిన మేర జీపులో వెళ్ళటం, జీపు వెళ్ళలేని చోటులకు నడచి వెళ్ళటం చేశారు.
 అన్నీ యాబై, వంద గడపలు. కొన్ని అయితే కేవలం పది ఇరువై గుడిసెలు. అసలు గుడిసెలు కూడా లేని చోట్ల తడికలు పెట్టుకు, పైన తడికలు ఉంచుకు నివాసం. అవి పోతే మళ్ళీ తెచ్చుకు పెట్టుకోవటం. సంచారజాతుల తీరది. పేదరికం నడుమనున్నా హ్యాపిగా ఉన్నారంతా.
గిరిజనులకు పెద్ద హంగామాలు పోరు. ఆడంబరాలు ఉండవు. అవసరాలకు మించి వారు ఏదీ ఉంచుకోరు. గూడెం మధ్యలో నాలుగు తడికిల మధ్య ఒక కర్రో, రాయో ఉంచుతారు. అది వారి దేవుడు. సాయంకాలాలు రామభజన చేస్తారు. గిరిజనులకు సీతారాములు పరమ దేవుళ్ళు. హనుమంతుడు వారికి పరమ పూజ్యం. వారి గూడెం రక్షించేది హనుమంతులవారేనని నమ్మకం.
పిల్లలు మట్టిలో ఆడుకుంటారు.
చాలా మటుకు వారు వ్యవసాయము, గొర్రెల పెంపకము వంటివి చేస్తారు. అడవిలో ఉండే భిల్లులకు వేటనే ప్రధానం. భూమి త్రవ్వటం పాపమని భిల్లుల నమ్మకం. భూమి తల్లిని దున్నటమంటే తల్లిని గాయపర్చటమని నమ్ముతారు. కొందరు కేవలము అడవిలో పళ్ళు దుంపలు సేకరించి వాటిని సంతలో ఇచ్చి కావలసిన సరుకులు తెచ్చుకుంటారు. (బార్టర్ పద్ధతి)
వారు కటిక దారిద్యములో ఉన్నా స్వేచ్ఛను అనుభవిస్తూ ఎంతో సంతోషంగా ఉంటారు.
అడవి లోలోపలి గూడెలలో ఈ విషయాలను వివేక్‌ గమనించాడు. గిరిజనులలో మార్పులు కూడా వస్తున్నాయి. చాలామంది గిరిజనులు తమ పిల్లలు చదువుకోవాలని, వారు సాంఘికంగా పైకెదగాలని భావిస్తున్నారు. ఈ పాఠశాల చుట్టు ప్రక్కల ఆ మార్పు కూడా ప్రస్ఫుటంగా కనపడింది.
ఇలా పిల్లలను తేవటముతో పదిహేను రోజులు గడిచింది.
స్కూళ్ళు మొదలయ్యే సరికి ఏరువాక వచ్చింది. 
****
ఏరువాక పండుగ భూమి పండుగ. అది రైతులకే కాదు గిరిజనులకూ, ఆదివాసులందరీకి ఎంతో ముఖ్యమైన పండుగ.
రాము, వివేక్‌ను తన ఇంటికి రమ్మని పిలిచాడు.
ఆ పండుగ మూడు రోజులు చేస్తారు.
తొలకరి జల్లులను స్వాగతిస్తారు అందరూ కలసి.
వివేక్‌ వెళ్ళే సరికే అందరూ కలసి నృత్యవేడుకలలో ఉన్నారు.
“అడవి తల్లికి దండాలో… మా తల్లి అడవికి దండాలో…
అడవి చల్లగుంటే అన్నానికి కొదవే లేదు
పంటలింటికి వస్తే… పండుగజేసుకుంటాము
జింబకు… జింబకు… జింబకు బాలా… జింబకు జింబకు జంబ”
పాట,.. ఆట… లయ… సంగీతం… అడవి బిడ్డలు అందరూ కలసి ఆడుతున్నారు.
ఆ రోజు అందరూ పాటలు పాడుతూనే ఉన్నారు. రేలా నృత్యాలు ఊరంతా కలిసి ఆడారు.
ఇది మూడు రోజుల పండుగలో తొలిరోజు గ్రామంలో నిత్యావసర వస్తువలు సేకరించి పురుషులు గ్రామశివారులోకి వెళ్ళి వంటలు చేసి, అక్కడే భోజనం చేస్తారు. ఆసమయంలో గ్రామంలోని మహిళలు గ్రామదేవత గద్దెను ముగ్గులతో అలంకరించి, ముగ్గు మధ్యలో ‘కోడిగుడ్డు’ను ఉంచుతారు. మగవారు గ్రామంలో ప్రవేశించగా, మహిళలతో కలిసి బాణాలు, అంబులు ధరిస్తారు. పాటలు, ‘రేలా’ నృత్యాలు చేస్తూ, గ్రామపెద్ద మహిళతో దేవత వద్ద వుంచిన కోటిగుడ్డును బాణంతో పగులగొట్టిస్తారు.
స్త్రీలందరూ కలసి ధింస్సా నృత్యము చేస్తారు. వారి పాటలలో వారి వంశ చరిత్రలను పాడుతూ ఆడుతూనే ఉంటారు. ఊరు మధ్యన పెద్ద మంట పెట్టి మగవారంతా కాళ్ళకు గజ్జలు కట్టి డ్రమ్ములు వాయిస్తూ తిరుగుతూ నృత్యము చేస్తారు. ఆ సాయంత్రము నాడు చేసే నృత్యానికి స్కూలు నుంచి టీచర్లు వచ్చి కలిశారు.  అందరూ కలసి నృత్యములో జాయిన్ అయ్యారు. వివేక్‌ను కూడా లాగారు. రాము కూడా పంచె, పైన గులాబీ చొక్కా, నడుముకు పట్టీ, కాళ్ళకు గజ్జేలతో వారితో కలసి నృత్యం చేశాడు. అందరూ కలసి చాలా సేపు ఆడుతూనే ఉన్నారు. రాత్రి ఏ జాముకో ఆగిందది.
ఏరువాక పండుగ అలా చాలా సంభరంగా గడిచింది. ఆ పండుక దాటాక మళ్ళీ స్కూలు పాఠాలతో అంతా బిజీ అయ్యారు.
***
వానా కాలం అడవి తల్లి అందాలతో మెరుస్తోంది… వాగులు పొంగుతున్నాయి అందాలతో…
చిగురించిన కొత్త ఆకులు, పువ్వులతో మెరుస్తూ చూడటానికి అదో పువ్వులతో అలకరించిన బతకమ్మలా ఉంది. ప్రతి రోజూ ఎవో కొత్త సువాసనలు వస్తూనే ఉంటాయి.
టీచరు మిత్రుల ఉదయం కాలి నడకలో వారు ప్రతిరోజు కొక కొత్త పువ్వో ఆకునో  చుస్తారు.
అడవి అందం ఎంత చూసినా తీరేది కాదు వివేక్‌కి. మోదుగపూల చెట్లు ఆకులు కనపడనంతంగా పూచి మత్తును విరజిమ్ముతుండేవి. వివేక్‌ లోని కవి ఎవో గీతాలు రాసేవాడు ఆ అడవి అందాలు చూసి.
ఒక పదిహేను రోజుల తర్వాత రాము వచ్చి కలిశాడు. తాను ఫీల్డ్ వర్కుకి అడవిలో తండాలు తిరుగుతున్నానని, కావాలంటే తనతో రావచ్చునని పిలిచాడు. ప్రతి శని,ఆది వారాలు వెళ్ళాలని వివేక్‌ అనుకున్నా… అలా కాదని వారం రోజులు సెలువు తీసుకోమని సలహా ఇచ్చాడు. రాముకు ఒక మోటారు బైకు ఉంది. దాని మీద వారు అడవి చుట్టు ముట్టి రావాలని నిశ్చయించారు. దీని మూలంగా ఎదైనా లింకు దొరికినా, దొరకకపోయినా ఆ ఏరియాతో పరిచయం కలుగుతుందన్న నమ్మకం కలిగింది వివేక్‌కి. రాజుసార్‌ పర్మిషన్‌ తీసుకు చెబుతానని అప్పటికి రాము దగ్గర సెలవు తీసుకున్నాడు వివేక్‌.
రాజు సార్‌తో రాము ప్రయాణం గురించి చెప్పాడు వివేక్.
“అడవి లోతట్టులో మనుషులను తినే తెగ ఉన్నారంటారు వివేక్. వెళ్ళటం రిస్కు అనుకుంటున్నా. నీకు సలహా ఇచ్చేది మాత్రం జాగ్రత్తగా ఉండమని. నీవు వారం రోజులు సెలవు తీసుకుంటానంటే నీ ఇష్టం. ఇప్పుడు పరిక్షలేవీ లేవు కాబట్టి సరే. నీవు మాత్రము జాగ్రత్తగా ఉండు” అని సలహా ఇచ్చాడు.
వివేక్‌కు చెప్పలేనంత ఎగ్జైట్మెంటు కలిగింది. అతను బ్యాగులో మరో డ్రస్సు పెట్టుకు రెడీ అయ్యాడు. రాము వచ్చిన వెంటనే అతని బండి మీద ఎక్కి బయలుదేరాడు.
వాళ్ళు కాలిబాటలా ఉన్న ఆ దారి గుండా ఆ అర్యణంలోకి ప్రయాణం చేశారు. దారిలో ఆ అడవి విశేషాలు అడుగుతూనే ఉన్నాడు వివేక్. వాళ్ళు రెండు గంటలు ప్రయాణించిన తరువాత దారి ఆగిపోయింది. బండి ఆపి దిగాడు రాము. వివేక్‌ చుట్టూ చూస్తూ “ఇక్కడ దారి ఎండ్ అయిందిగా… ఇప్పుడేదీ మార్గం” అన్నాడు బండి దిగి వళ్ళు విరుచుకుంటూ.
“ఇక్కడికి దగ్గరలో కిలోమీటరు దూరంలో ‘చెట్టుదేవర’ ఉంది. ముందు మనం దాన్ని చూసుకు వద్దాం రా” అంటూ అస్సలు దారిలేని ఆ చెట్ల మధ్య నడవటం మొదలెట్టాడు. అడవి అక్కడ మరింత దట్టంగా ఉంది. రాళ్ళ గుట్టలతో, గడ్డితో నడిచే దారి కనపడటంలేదు. ఎక్కడ పడితే అక్కడ మనిషి ఎత్తు పుట్టల విరివిరిగా కనపడుతున్నాయి. వాటి మధ్య అలవాటుగా చకచకా నడుస్తున్నాడు రాము.
అతని వెనుకనే వివేక్ నడుస్తూ “చెట్టు దేవర స్పెషల్ ఏంటి?” అన్నాడు.
“తినబోతూ రుచులెందుకు? కిలోమీటరు ఎంత సేపు నడక..” అన్నాడు వేగంగా కదులుతూ
పది నిముషాల తరువాత వారో ఖాళీ ప్రదేశం చేరారు. అక్కడ మధ్య పెద్ద చెట్టు తప్ప మరో మొక్క లేదు. ఆ చెట్టు చుట్టూ గట్టు కట్టి ఉంది. చెట్టు నుంచి నీరు ప్రవహిస్తూ ప్రక్కగా కాలువ గుండా ఆ నీరు కొద్దిగా దూరంలో ఉన్న చిన్న చెరువులాంటి దానిలోకి పడుతోంది. ఆ చెరువు దాదాపు నిండుగా ఉంది.
రాము ఆ చెట్టు దగ్గరకు చేరి దానిని చుట్టూ ప్రదక్షిణ చేసి చెట్టు నుంచి ప్రవహించే ఆ నీటిని తీసుకు త్రాగాడు. త్రాగి వివేక్‌వైపు చూసి “ఇదే చెట్టు దేవర. సర్వకాలాల్లో నీళ్ళు ప్రవహిస్తూ ఆ చెరువును నింపుతూ ఉంటుంది. ఈ చెట్టు నీరెలా ఇస్తుందో తెలియదు. దేవతావృక్షమని నమ్మకం. ఇది రెండు వందల సంవత్సరాల వృక్షము. ఇది మా దేవత. ఈ నీరు సర్వరోగాలకు మందు. ఇక్కడ మ్రొక్కి, ఈ నీళ్ళు త్రాగి ఏ పని మొదలుపెట్టినా మనకు విజయం తప్పక వస్తుంది. నీవు కూడా చెట్టుకు మొక్కి నీ పని కావాలని కోరుకో. పని జరిగాక మళ్ళీ వచ్చి మొక్కాలి” అంటూ వివరించాడు.
వివేక్ అతను చెప్పినట్లు చేసి, ఆ నీరు త్రాగాడు. అవి కొబ్బరి నీటిలా తీయ్యంగా ఉన్నాయి. రాము తనతో తెచ్చిన వాటర్‌బాటిల్లో నీరు నింపుకున్నాడు. వివేక్‌ అలాగే చేశాడు. ఇద్దరూ తమ పనులు విజయవంతమవ్వాలని కోరుకున్నారు.
“మాకు ప్రపంచం ఎండినా ఈ చెరువు ఎండదు తెలుసా?” అన్నాడు రాము.
“ఇది ఎవరు కనిపెట్టారో?” అడిగాడు వివేక్
“తెలియదు ఎన్ని తరాల ముందు వారు కనిపెట్టారో. నా చిన్నతనం నుంచి మేము ఇక్కడికి వస్తూనే ఉన్నాం. ఈ దేవర నీరు త్రాగుతూనే ఉన్నాం. ఇది టానిక్. ఏ జబ్బులను రానివ్వదు” చెప్పాడు రాము భక్తిగా.
“అవునా. కానీ ఆ నీళ్ళు బలే తీయగా ఉన్నాయిగా. కొబ్బరిబోండాంలా. ఇలా నీళ్ళిచ్చే చెట్ల గురించి నే వినలేదు, కనలేదు. ఇదే మొదటిసారి చూడటం. అడవిలో అణువణువునా వింతలే!” నవ్వాడు వివేక్.
“అదే మరి. ఆ నీటి ముందు కొబ్బరి బోండాం కూడా పనికిరాదు. మేము చాలా రెగ్యులర్ గా తెచ్చి పెట్టుకుంటాం. ఏ టైంలో ఏ అవసరమో అని. లేదా ఊర్లో పిల్లలకి ఎవరికైనా బాగోపోతే ఇవి ఇస్తే ఫట్టున తగ్గాల్సిందేగా” నవ్వుతూ బండిని సమీపించాడు.
ఇద్దరూ బండి ఎక్కి తూర్పు వైపుకు మర్లారు.
ఇంకా వుంది
రచన: రవీంద్ర కంభంపాటి
కొత్త ఉద్యోగంలో చేరేది ఆ రోజేననేమో..  ఆ రోజు నిశ్చలకి చాలా ఎగ్జైటింగ్ గా ఉంది..  కాసింత టెన్షన్ కూడా ఉంది.  పాత ఉద్యోగంతో పోలిస్తే ఇక్కడ నలభై శాతం జీతం ఎక్కువ ఆఫర్ చేసేరు.  పైగా అందమైన కేంపస్,  జిమ్మూ గట్రా అదనం !
ఆఫీస్ క్యాంపస్ లోకి అడుగుపెడుతూనే,  తల్లి ఫోను,  ‘ఏమే.. జాగ్రత్తగా చేరేవా ?’ అంటూ.  ‘చిన్న పిల్లనా ఏమిటి ?  బాగానే వచ్చేసేను..  చూడు మా క్యాంపస్ ఎంత బాగుందో ?’ అంటూ అప్పటికప్పుడు ఓ సెల్ఫీ తీసుకుని,  వాట్సాప్ చేసి,  ‘తర్వాత మాట్లాడతానని ‘ ఫోన్ పెట్టేసి,  ‘ఫీలింగ్ లక్కీ ‘ అంటూ ఇన్స్టాగ్రామ్ లో ఆ ఫోటో అప్లోడ్ చేసింది.
మొదటిరోజున ఓరియెంటేషన్ ప్రోగ్రాం హెచ్చార్ వాళ్ళతో ఉంటుంది,  ఫలానా బిల్డింగ్ లో  అని మూడు రోజుల క్రితం మెయిల్ వచ్చింది.  మెయిల్ ప్రింటవుట్ తీసుకుని,  నేరుగా ఆ బిల్డింగ్ కి వెళ్ళింది.
బిల్డింగ్ ముందు లాబీలో ఓ చిన్న బోర్డు,  దాని మీద ‘కొత్తగా జాయిన్ అయిన వాళ్ళకి స్వాగతం ‘ అంటూ గులాబీ పువ్వులతో డెకరేషన్ కనిపించింది.  ఒక్కసారి పాత కంపెనీ గుర్తుకు వచ్చింది, ఎవరి పని వాళ్ళు పట్టించుకోవడమే తప్ప,  ఇలా ఎంప్లాయిస్ ని ఆహ్లాదంగా ఉంచేవేవీ అక్కడ ఉండేవి కావు.
ఆలోచనల్లోంచి బయటపడి,  ఆ ఓరియెంటేషన్ జరిగే మీటింగ్ హాల్ వైపు నడిచింది.  అప్పటికే ఆ మీటింగ్ రూమ్ లో తనలా కొత్తగా జాయినైన వాళ్ళనుకుంటా..  ఓ ఇరవై మంది దాకా ఉన్నారు.  అందరూ చాలా ఉత్సాహంగా,  దర్జాగా కనిపించేరు.  కొంచెం ముందు వరసలో సీట్ వెతుక్కుని కూచుని,  పక్క సీట్లలో ఉన్నవాళ్ళని పరిచయం చేసుకుంది.
వాళ్ళు కూడా తనలాగే,  క్యాంపస్ ఎంత గొప్పగా ఉందో చెబుతున్నారు.
‘రోజూ ఆఫీస్ కి వచ్చి పని చేసుకోవడమే కాకుండా, ఇలా పచ్చని లాన్లు, అందమైన చెట్లు నుంచొచ్చే చల్లని గాలి.  వీలైనప్పుడు జిమ్,  స్పోర్ట్స్..  ఇన్ని ఫెసిలిటీస్ ఉండడం మన అదృష్టం కదా ‘ అంది పక్క సీట్లోని రమ్య
‘అవును.  వియ్ ఆర్ రియల్లీ లక్కీ..  ‘ అంది అటుపక్క సీట్లోని సుధ.
ఇంతలో హెచ్చార్ హెడ్ తో పాటు,  కంపెనీ వైస్ ప్రెసిడెంట్ ఒకాయన రావడంతో రూమ్ లో అందరూ సైలెంటయ్యేరు
విగ్నేష్ అనే ఆ వైస్ ప్రెసిడెంట్ తనని తాను పరిచయం చేసుకుని,  తనతో పాటు వచ్చిన హెచ్చార్ మేనేజర్ ఆదర్శ్ ని పరిచయం చేసేడు.
విగ్నేష్,  జాయిన్ అయిన వాళ్ళ వివరాలు అడిగి,  ఆ తరువాత, తమ కంపెనీ అసలు ఎలా పుట్టిందీ,  దాని చరిత్ర,  ప్రస్తుతం ఏ టెక్నాలజీ మీద ఫోకస్ చేస్తున్నారు,  భవిష్యత్తులో ఏమేం చెయ్యబోతున్నారు అనే విషయాలు వివరించి,  ఇవాళ మిగతా సెషన్స్ అన్నీ ఆదర్శ్ చూసుకుంటాడు, నేను మిమ్మల్ని రాబోయే రోజుల్లో రెగ్యులర్ గా కలుస్తూంటాను ‘ అనేసి -అందరికీ బెస్ట్ విషెస్ చెప్పి వెళ్ళిపోయేడు.
ఆదర్శ్,  ‘మనం మన కంపెనీ పాలిసీలు తెలుసుకునే ముందు చిన్న టీ బ్రేక్ తీసుకుందాం’ అనగానే,  అందరూ ఆ మీటింగ్ హాల్ బయటికి వెళ్ళేరు.
అప్పటికే అక్కడ టేబుల్స్ అరేంజ్ చేసి,  వాటి మీద రకరకాల స్నాక్స్ ప్లేట్లలో పెట్టి ఉన్నాయి.  యూనిఫామ్ వేసుకున్న ఇద్దరు ముగ్గురు కుర్రాళ్ళు ఆ ప్లేట్లని అందరికీ అందించి,  కాఫీయా టీయా అని అడిగి,  అందరికీ ఇస్తున్నారు.
నిశ్చల సుధతో అంది,  ‘మా పాత కంపెనీకి దీనికీ ఎంత తేడా ఉందో ! అక్కడ పని చేసుకున్నామా వెళ్లిపోయేమా అన్నట్టు ఉండేది..  ఇక్కడ చూడు,  ఎంప్లాయిస్ ని ఎంత బాగా చూసుకుంటున్నారో ? అక్కడైతే టీ తప్ప ఏదీ ఫ్రీ కాదు..  అదే ఇక్కడ చూడు ? ఎన్ని స్నాక్స్ పెట్టేరో !’,  ‘ట్రూ..  వెరీ ట్రూ ‘ అని సుధ బదులిచ్చింది.
మళ్ళీ సెషన్ మొదలైంది.
ఆదర్శ్ చెప్పడం మొదలెట్టేడు,  ‘మిగతా కంపెనీ ఎంప్లాయిస్ సాయంత్రం అయ్యేసరికి ఇంటికి ఎప్పుడు వెళదామా అని ఆలోచిస్తారు..  కానీ మన కంపెనీని ఎంప్లాయిస్ తమ సొంత ఇల్లులా ఫీల్ అవుతారు..  ఇక్కడ లేని ఆక్టివిటీస్ ఉండవు..  వచ్చే రోజులలో మీకే తెలుస్తుంది ‘ అనేసరికి,  ఆ కొత్తగా జాయిన్ అయిన ఎంప్లాయిస్ చాలా మంది చప్పట్లు కొట్టేసేరు !
కంపెనీ లీవ్ పాలిసీలు,  ఇన్సూరెన్సు అన్నీ వివరించేడు.
ఎవరో ఒకతను అడిగేడు,  ‘మాకు రెగ్యులర్ శాలరీ హైక్స్ ఉంటాయా ?’
ఆదర్శ్ నవ్వుతూ బదులిచ్చేడు,  ‘నాకు తెలుసు..  ఈ ప్రశ్న వస్తుందని..  మీ పెర్ఫార్మన్స్ బావుండేలా చూసుకోండి..  మీ హైక్స్ విషయం మేము చూసుకుంటాము ‘
ఆ తర్వాత అందరూ జాయినింగ్ ఫార్మాలిటీస్ పూర్తి చేసేరు.
‘మీ అందరికీ లంచ్ అరేంజ్ చేసేము.  ఆ తర్వాత మీరందరూ న్యూటన్ బిల్డింగ్ కి వెళ్ళి మీ మీ లాప్టాపులు,  సెల్ఫోన్లు కలెక్ట్ చేసుకోండి..  మనందరం మళ్ళీ రెండింటికి కలుద్దాం..  అన్నట్టు మీరో విషయం గమనించేరా ? మన బిల్డింగులన్నీ ఫేమస్ సైంటిస్టుల పేర్ల మీద ఉంటాయి’ అన్నాడు
‘ఎవరో అడిగేరు… ఏ ఫోన్ ఇస్తారు ? ఐ ఫోనా ?’
ఆదర్శ్ నవ్వేడు ‘ఐ ఫోన్ ఇవ్వలేము మై ఫ్రెండ్..  ఇది కంపెనీ పర్పస్ కోసం ఇచ్చేది..  శాంసంగ్ లేటెస్ట్ మోడల్.
రూమ్ లో అందరి మొహాలూ వెలిగిపోయేయి.  రమ్య ‘సాధారణంగా అందరూ లాప్టాప్ ఇవ్వడం విన్నాను..  వీళ్ళు సెల్ఫోన్ కూడా ఇస్తున్నారు..  సూపర్ !’ అనేసరికి,  నిశ్చల,  సుధా ఆనందంగా తలూపేరు.
నిశ్చల వెంటనే వాళ్ళమ్మకి ఫోన్ చేసి విషయం చెప్పి, ‘ఇదిగో.  నేను వాడుతున్న ఫోన్ నువ్వు తీసేసుకో..  మా కంపెనీ వాళ్ళు నాకు లేటెస్ట్ సెల్ఫోన్ ఇస్తున్నారు ‘ అనేసరికి,  ఆవిడ ‘అదృష్టవంతురాలివే తల్లీ..  ఎంతైనా పెట్టి పుట్టేవు..  సాయంత్రం ఇంటికొచ్చేటప్పుడు, ఆ లాప్టాప్,  సెల్ఫోన్ తీసుకెళ్ళి గుళ్లో పూజ చేయించు..  జీవితంలో నీకు ఇంకా ఎన్నో లాప్టాపులూ,  ఫోన్లూ ఇలా ఫ్రీ గా రావాలని గెట్టిగా దణ్ణం పెట్టుకో ‘ అని చెబుతూంటే,  అలాగలాగే అంటూ ఫోన్ పెట్టేసింది నిశ్చల !
పది రకాల వెజ్ నాన్ వెజ్ ఐటమ్స్ తో భోజనం గ్రాండ్ గా పెట్టేరు, ఆ తర్వాత అందరూ వాళ్ళ వాళ్ళ లాప్టాపులు,  ఫోన్లు కలెక్ట్ చేసుకున్నారు.
మళ్ళీ మధ్యాహ్నం రెండింటికి సెషన్ మొదలైంది.
ఆదర్శ్ చెప్పేడు,  ‘ఎలాగూ భోజనం చేసొచ్చేరు కదా..  మీ నిద్ర ఆపుకోవడానికి,  మీకొక చిన్న క్యాంపస్ టూర్ ‘ అని అందరినీ క్యాంపస్ అంతా తిప్పి చూపించేడు.  దార్లో కనిపించిన షటిల్ కోర్టులు,  టెన్నిస్ కోర్టులు చూసి మురిసిపోయిన కుర్రాళ్ళు అక్కడికక్కడ సెల్ఫీలు తీసుకున్నారు,  అమ్మాయిలు లాన్ల మీద వయ్యారంగా కూచుని ఫోటోలు దిగేరు.  వెంటనే ఎవరికి వాళ్ళు ఇన్స్టాగ్రామ్,  ఫేస్బుక్ లలో అప్లోడ్ చేసుకుంటూంటే,  ఆదర్శ్ నవ్వుతూ అన్నాడు ‘మనం త్వరగా వెళ్ళాలి,  మీకోసం అక్కడ వేడి వేడి టీ,  బిస్కట్స్,  కేక్స్ తో కలిసి వెయిట్ చేస్తూంది..  ‘.  అందరూ గబగబ ఆ మీటింగ్ హాల్ వైపు నడవడం మొదలెట్టేరు.
అక్కడ అందరూ టీ తాగుతూంటే,  ఆదర్శ్ అన్నాడు,  ‘ఇప్పుడు సాయంత్రం నాలుగయ్యింది..  ఇంక మీరు ఇంటికి వెళ్ళొచ్చు..  రేపటి నుండి మీరు మీ మీ ప్రాజెక్ట్స్ లో రిపోర్ట్ చెయ్యాలి..  ఆ వివరాలతో ఇవాళ రాత్రి మీకు ఈమెయిల్ వస్తుంది..  బెస్టాఫ్ లక్ ‘అనేసి తన కేబిన్ వేపు గబగబ వెళ్ళిపోయేడు.
‘అయ్యో, అతనికి మనం కనీసం థాంక్స్ కూడా చెప్పలేదే ‘ అని సుధ అంటే, ‘పదండి..  వెంటనే వెళ్లి చెబుదాం ‘అని నిశ్చల,  రమ్య అన్నారు !
వెంటనే ముగ్గురూ ఆదర్శ్ కేబిన్ దగ్గిరికి వెళ్ళేసరికి,  ‘వెధవ కంపెనీ..  ఇవాళ నాకు కంపెనీలో ఆఖరి రోజు అని తెలిసి కూడా సాయంత్రం నాలుగు దాకా పనిచేయించేరు..  పైగా కొత్తగా జాయినైన వాళ్ళకి అన్నీ అబద్ధాలు చెప్పే పని..  ఈ ఆఖరి రోజున కూడా చెయ్యడమంత పాపం ఇంకోటుండదు ‘ అంటూ ఎవరితోనో ఫోన్లో మాట్లాడుతూ కనిపించేడా ఆదర్శ్ !
*****
రచన: డాక్టర్ కె.వివేకానందమూర్తి (యు.కె)
ప్రేమించిన చక్కటి అమ్మాయి కళ్లల్లోంచి కురిసే చిక్కటి వెలుగు లాంటి వెన్నెల జాలు వానగా కురిపిస్తున్న పున్నమి చంద్రుణ్ణి, ఆ అమ్మాయిని అదుపులో పెట్టడానికి ప్రయత్నించే ముసిలి తండ్రిలాగ, నల్లటి మేఘం వొకటి నిండా కప్పేసింది. అంచేత ఆకాశంలో చంద్రుడు షెడ్ చాటున టేబిల్ లైటులా వున్నాడు. చాలని చిరువెన్నెల పరుచుకున్న భూమ్మీద పల్చని చీకటి మసగ్గా వ్యాపించివుంది.
ఇప్పుడు ‘రామకృష్ణా మిషన్ బీచ్’లో వెన్నెల పున్నమినాటిలా లేదు. జనం అప్పుడే చీకటి పడిన శనివారంలా లేరు. ‘స్కాండల్ పాయింట్’ దగ్గర వేడి ప్రేమ జనించే సూచనలు కూడా లేవు. ఇవేం లేకపోయినా, అక్కడ మాత్రం దేశంలో దరిద్రమంత సముద్రం ఉంది. దాని ప్రక్కనే రెండు ముచ్చటైన పొడుగాటి జడలు కూడా ఉన్నాయి. అవి చీకటి సముద్రమంత నల్లగా వున్నాయి. ఆ జెళ్లకి వొక చివర తమాషాగా ముడి వేయబడిన రెండు సిల్కు రిబ్బన్లున్నాయి. మరో చివర తమాషాగా దిక్కులు చూస్తున్న వొక తల వుంది. ఆ తల మీద వొత్తైన జుత్తు వుంది. ఆ జుత్తు మధ్యగా బీచ్ రోడ్డులా తిన్నటి పాపిట వుంది. పాపిడి ప్రారంభమైన చోటుకి దిగువగా విశాలమైన నుదురు వుంది. ఆ నుదుటి మధ్య దిద్దుబాటుల్లేకుండా తీర్చిన తిలకం బొట్టు – కాస్త క్రిందుగా, ఎడా పెడా ఒక జత పెద్ద కళ్ళు వున్నాయి. అవి ఇప్పుడు ఎడాపెడా చూస్తున్నాయి. అవి రేఖ అనే నాజూకు అమ్మాయివి. అందమైన రేఖకి – చారెడు కళ్ళకి బారెడు జెళ్ళకి తోడు అందమైన చెవులు, ముక్కు, పెదాలు, చీరె, జాకెట్టూ కూడా వున్నాయి. మూసిన పెదాల మధ్యనున్న రేఖ నోరు ఇప్పుడు సన్నటి సరళరేఖలా వుంది.
కాస్సేపటి క్రితమే నిరంజనం ఆమెని వొదిలి వెళ్ళాడు. కాబట్టి  ఇప్పుడు రేఖ వొంటరిగా, చంద్రకాంతి లేని అవాళ్టి సముద్రంలా ఉంది. పున్నమి చంద్రుడు మేఘం పరదా నుండి వెలికివస్తే – వెన్నెల్లో సముద్రాన్నీ, బీచినీ చూసి ఇంటికి మళ్ళే వుద్దేశంతో చాలాసేపు అలాగే, అక్కడే నిలబడింది రేఖ. కాని చంద్రుడెంతకీ బయటకీ రాకుండా వున్నాడు.
పల్చటి చీకటి క్రమంగా దట్టమై ఊరంతా వొళ్ళు విరిచింది.
బీచ్ లో రేఖ తప్ప మరి మనుషుల్లేరు. ఆమె చేతినున్న వాచ్ లో ముళ్ళున్నా లేనట్టే వున్నాయి. అందమైన అమ్మాయి కాబట్టి రేఖకి భయం వేస్తోంది. పదో నెంబరు చివరి బస్సు ఇందాకే వెళ్లిపోయింది. నిరంజనం తోడు వచ్చి ఇంటికి దిగబెడతానన్నాడు. కాని తను వెన్నెల చూశాక వెళ్ళాలి అనుకుంది. అందుకని తనొక్కతే వెళ్ళగలనంటూ ఏదో పనుందన్న నిరంజనానికి ‘గుడ్ నైట్’ చెప్పేసింది. తీరా ఇంతసేపు చూసినా వెన్నెల రాలేదు. చీకటి పోలేదు. ఇంతలో చినుకులు రాలడం ప్రారంభమైంది. కాస్సేపటికి సన్నటి వర్షం మొదలైంది.
ఈ వాతావరణంలో రేఖకి చలికంటే భయం ఎక్కువగా వేస్తోంది. పండు వెన్నెల్లో మనోజ్ఞతకి ఇరవై యేళ్ళుగా అలవాటుపడిన రేఖకి వర్షపు చీకట్లో భయం, ఇదే తొలి అనుభవం.
ఆమె యిపుడు ఎడాపెడా చూడ్డం మానేసి, దూరంగా లాసన్స్ బే వైపున్న రెడ్ లైట్ హౌస్ ని  తదేకంగా చూస్తోంది.
విరిగి పడే కెరటాల ధ్వని ఆమెని జడిపిస్తోంది.
విసురుగా వీచే వానగాలి ఆమెను వొణికిస్తోంది.
ఇంతలో – అట్నుంచి ఏదో కారు ఒకటి ఇటుగా వస్తూ ఆమె నిశ్చలమైన చూపుని తన వైపు మరల్చుకొంది. హఠాత్తుగా వర్షం తగ్గిపోయి, వెన్నెల వచ్చినంత తేలికపడింది రేఖ. తడిసిపోయే యిసుకలో గబాగబా నడచి, రోడ్డు అంచుకి వచ్చి నిలబడింది. హెడ్ లైట్ కాంతి మీద పడగానే కారు ఆపమన్నట్టు చెయ్యి వూపింది. క్షణంలో కారు ఆమె పక్కగా వచ్చి ఆగింది. ఆగిన వెంటనే డ్రైవింగ్ సీట్లో వున్న ఒక్క వ్యక్తి చురుగ్గా మాట్లాడాడు.
‘‘ఇది పదో నెంబరు బస్సు కాదు – అంబాసిడర్ కారు’’
‘‘ప్లీజ్! హాస్పిటల్ రోడ్డు వరకూ కాస్త లిఫ్టిస్తారా?’’ రేఖ అతన్ని ప్రాధేయపూర్వకంగా చూసింది. అతని కళ్ళు క్షణంపాటు ఆమెని పరిశీలనగా చూశాక, అతను మౌనంగా వొంగి కారు తలుపు తీసి, కూర్చోమన్నట్లు తల వూపాడు. రేఖ ‘‘థాంక్స్’’ చెప్పి ఫ్రంట్ సీట్లో అతని పక్కన కూర్చుంది. అతను కారు స్టార్టు చేశాడు.
స్టీరింగు మీద దృఢంగా చేతులు మోపి రోడ్డు వైపు తిన్నగా చూస్తున్నాడతను. కృతజ్ఞత నిండిన మనస్సుతో రేఖ తల పక్కకి తిప్పింది. అతని చెంపలు కనిపించాయి. వాటి బిగి పాతికేళ్ళ అతని వయస్సుని సుమారుగా సూచిస్తోంది.
అలాగే చూస్తూ అతను అడిగాడు – ‘‘నర్సేమిటి మీరు’’
‘‘కాదు, మెడికల్ స్టూడెంట్ ని!’’ చీర కొంగుతో తడి ముఖాన్ని తుడుచుకుంటూ అంది రేఖ.
‘‘ఏమిటి మీ పేరు?’’
‘‘రేఖ.’’
‘‘మీకు అందమే గాని ఆలోచన లేనట్టుంది.’’
రేఖ మాట్లాడలేదు. చెవి రింగుల్ని, నుదుటి మీద ముంగురుల్ని సరి చేసుకోంటోంది.
‘‘నాకేం నచ్చలేదు – ఇలా రాత్రిపూట వొక్కరూ, వర్షంలో, జనంలేని బీచ్ లో వంటరి మగాడి కారాపి ఎక్కడం, ఎంత ధైర్యం! ఇందుకనేమో ఆడవాళ్ళలో ధైర్యం బాగుండదని చెప్పేడు మావఁయ్య.’’
ఆమె వణికింది. అతనామె కేసి చూశాడు.
‘‘మీరు చలికి వణకట్లేదని నాకు తెలుసు. ధైర్యం బాగుండదన్నానని వొంట్లోకి భయం తెచ్చుకుంటున్నారులా వుంది. అయినా ఇప్పుడు భయపడాల్సింది నేను. వర్షపురాత్రి తొమ్మిది దాటాక వొంటరిగా పోయే వాణ్ణి అపుజేసి కూడా పడ్డారు. మీరిప్పుడేమైనా చేస్తే నేనేం చెయ్యగల్ను?’’
క్షమించండి! అలా అర్థం చేసుకోకండి దయచేసి! ఇందాకటి వరకు మా ఫ్రెండూ నేనూ కలిసి కబుర్లు చెప్పుకున్నాం. వెన్నెల వస్తే కాస్సేపు కూర్చుని పోవచ్చు కదా అని ఒక్కతెను వుండిపోయేను. వెన్నెలకి బదులు వర్షం వచ్చింది.’’
‘‘అంత ఇష్టమా మీకు వెన్నెల?’’ రేఖ ముఖం వేపు చిరునవ్వుతో చూస్తూ అన్నాడు. బదులుగా ఆమె కళ్ళతో నవ్వి ఔనన్నట్టు తల పంకించింది.
‘‘ఎలా వుంటుందేమిటి మీకు వెన్నెల?’’
అతని చిలిపితనం  ఆమె నాకర్షించింది.
‘‘అంటే?’’
‘‘చల్లగానా? – వేడిగానా?’’
‘‘చలీ వేడి ఏమిటి? హాయిగా వుంటుంది వెన్నెల.’’
‘‘అయితే మీకు వెన్నెల గురించి ఏమీ తెలీదన్నమాట!’’
‘‘మీకు తెలుసేఁవిటి?’’
‘‘వో!-’’
‘‘అయితే చెప్పండి!’’
‘‘అందమైన అమ్మాయిలతో వెన్నెల గురించి మాట్లాడకూడదు.’’
‘‘మాట్లాడితే – ?’’
‘‘మాట్లాడితే దాన్ని ‘ప్రేమం’టారు.’’
చటుక్కున ఆమె అతన్ని కోపంగా చూసింది. అతను గ్రహించాడు.
‘‘కోప్పడకండి మరి. నా కారులో కూర్చున్నారు కనుక కాస్త ఫ్రీగా మాట్లాడుతున్నానంతే! మీకిబ్బందిగా వుంటే-’’
‘‘వుంటే?’’
‘‘కారు ఆపు చేస్తాను. దిగిపోదురు గాని’’
 ఈ జవాబుతో రేఖకి వుడుకుమోత్తనం వచ్చింది.
‘‘అయితే ఆపండి, దిగిపోతాను!’’
వెంటనే అతను కారు ఆపు జేశాడు. ఇది వూహించని రేఖ తత్తరపడింది.
‘‘ఆపాను. దిగిపోతారా?’’
ఆమె సంశయిస్తూ అంది ‘‘దిగి పోతాను.’’
‘‘కారు దిగి తడిసిపోతారు. బయట వున్నది వెన్నెల కాదు. వర్షం.’’
‘‘నేనెలా పోతే మీకేం? కారుందిగా మీకు! హాయిగా తడవకుండా వెళ్ళండి.’’
‘‘తడిస్తే చలేసి రొంపపడుతుంది. అలా వుడుక్కుంటే వేడెక్కరు’’
ఆమె తలుపు తెరవబోయింది.
‘‘పే చెయ్యకుండా దిగిపోవడం న్యాయం కాదు!’’
ఆమె వులిక్కిపడింది. ‘టాక్సీనా ఇది. అయితే నేను దిగను. ఇంటి దగ్గరే డబ్బు అన్నీ పే చేస్తాను.’ టాక్సీ డ్రైవరు తన్ను అంత లోకువకట్టి మాట్లాడతాడా అని కోపంతో చలించి పోతూ అంది రేఖ. అతను కారు కదిలించాడు.
‘‘పర్స్ మర్చిపోయారేమిటి?’’
‘‘కాదు, ఏం మర్చిపోయానో ఇంటి దగ్గరే చెపుతాను.’’
‘‘అదీ మరచిపోయినట్టున్నారు. కాస్త జ్ఞాపకం చేసుకోండి, – ఏం మర్చిపోయారో’’
‘‘షటప్’’
‘‘షటప్పా?’’
‘‘అతిగా మాట్లాడితే మీ యజమానితో చెప్పి డిస్మిస్ చేయిస్తాను.’’
‘‘అయితే చెప్పండి. నేనే దీనికి యజమానిని!’’
‘‘మిష్టర్! జాగ్రత్త. డ్రైవింగ్ లైసెన్స్ పీకించెయ్యగలను.’’
‘‘సారీ! నాకు లేదు. మీరు పొరబడుతున్నారు. ఇది టేక్సీ కాదు.’’
‘‘పే చెయ్యమనడానికి లేని సిగ్గు టేక్సి అని చెప్పుకుంటే వొచ్చింది కాబోలు!’’
‘‘ఇది మీ రెండో పొరపాటు. నేను పే చెయ్యమన్నది డబ్బు కాదు. థాంక్స్.’’
అతని మాటకారితనం, చొరవా అమెకాశ్చర్యాన్ని కలిగించాయి. అతను పెదాలు విరిచి చిరునవ్వు తయారు చెయ్యడం చూడగానే కోపమంతా పోయి ఆమెకి వెన్నెలంత హాయి కలిగింది.
నొచ్చుకుంటూ మెల్లగా అంది. ‘‘సారీ! నాకు ఎలా బిహేవ్ చెయ్యాలో తెలీదు. ఏమీ అనుకోకండి!’’
ఇప్పుడేవీఁ అనుకోలేదు గానీ, ఇందాక మాత్రం మీరు కారెక్కేటప్పుడే అనుకున్నాను – మీకు ‘‘బిహేవియర్ తెలీదని!’’
ఆమె ఆశ్చర్యంగా చూసింది. అద్దంలోంచి వర్షం వెలిసి పోవడం కనబడింది.
‘‘మీ పేరు తెల్సుకోవచ్చా’’ అడిగింది.
‘‘చిన్నా.’’
‘‘ముద్దు పేరా?’’
‘‘ఎవరికి?’’
‘‘మీ వాళ్లకి!’’
‘‘మా వాళ్ళంటే?’’
‘‘అమ్మా, నాన్నా’’
‘‘వాళ్ళు నాకు లేరు!’’
‘‘సారీ!’’ రేఖ మనస్సు చివుక్కుమంది.
కాస్సేపు ఇద్దరి మధ్యా నిశ్శబ్దం నిలిచాక రేఖే మాట్లాడింది.
‘‘ఏం చేస్తున్నారు మీరు?’’
‘‘కనిపించడంలా? డ్రైవ్ చేస్తున్నాను!’’
‘‘అది కాదండి, వుద్యోగం?’’
‘‘వుద్యోగవాఁ? అది చేస్తే ఇలా వంటరి అమ్మాయిలకి లిఫ్ట్ లివ్వను. ప్రస్తుతం నేనూ మీలాగే స్టూడెంట్ ని. ఇక్కడే ఎమ్మెస్సీ చదువుతున్నాను.’’
‘‘ఇంక ఆపేసేయండి’’
‘‘చదువా, కారా?’’
‘‘కారే లెండి. అదిగో ఆ లాండ్రి షాపు దగ్గరాపండి. మా యిల్లు వచ్చేసింది.’’
చిన్నా కారాపాడు. రేఖ దిగి ఎంతో కృతజ్ఞతాభావంతో అంది ‘‘వెరీ మెనీ థాంక్సండీ! వీలు చూసుకుని ఎప్పుడేనా వోసారి మా యింటికి రండి!’’
‘‘అలాగే వస్తాను, మరి గుడ్ నైట్’’ అంటూ కారు స్టార్టు చేశాడు. చీకట్లో అది టార్పెడోలా ముందుకు దూసుకుపోయింది. సరదాలు పులకించిన మనస్సుతో రేఖ గేటువైపు నడిచింది.
                                   *                    *                    *
ఖాళీ చేసిన కప్పు టీపాయ్ మీద పెడుతూ అన్నాడు చిన్నా, ‘‘చాలా బాగుంది!’’
‘‘కాఫీయేనా?’’ రేఖ అడిగింది.
‘‘కాదు, ఇలా కాఫీ త్రాగడం!’’ అన్నాడు. సమాధానంగా కళ్ళతో నవ్వింది ఇంకా సిప్ చేస్తున్న రేఖ. చిన్నా ఆమె పెదాల్నీ, కప్పు అంచునీ, అవి స్పృశించే తీరునీ చూస్తున్నాడు. తనాకప్పుకు అంచునైతే ఎంత బాగుణ్ణు అని ఆలోచిస్తున్నాడు.
కాఫీ ముగించి లేచిన రేఖ పిట్టగోడ వేపు నడుస్తూ అంది ‘‘లేచి రండి, ఇక్కణ్ణుంచి వ్యూ కనిపిస్తుంది!’’ ఆలోచన మాని చిన్నా కూడా పిట్టగోడ వైపు నడిచాడు.
‘‘చూశారా! సాయంత్రపు వెలుగులో సముద్రం ఎంత బాగుందో!’’
‘‘చీకట్లో ఇంకా బావుంటుంది!’’
‘‘బలేవారే, – చీకట్లో కనిపిస్తుందేవిఁటీ?’’
‘‘కనిపించదు కాబట్టే బావుంటుంది నాకు.’’
‘‘అదేమిటీ?’’
‘‘సముద్రమంటే నాకు భయం!’’
‘‘మిమ్మల్ని చూస్తే నవ్వొస్తూంది!’’ పళ్ళు బిగిస్తే కళ్ళు నవ్వేయి.
‘‘అవును పాపాయి ఏడుపుకీ, – ఆడదాని నవ్వుకీ వేళాపాళా వుండదుట!’’
రేఖ గలగలా నవ్వి, అతన్ని పసివాడిలా చూసి అడిగింది. ‘‘అయితే తమకి సముద్రమంటే ఎందుకో భయం మరి!’’
‘‘మా నాన్నగారు సముద్రస్నానం చేస్తూ మునిగి చనిపోయారు’’ నిర్లిప్తంగా జవాబిచ్చేడు చిన్నా. దాంతో ఆమె హఠాత్తుగా నవ్వు మర్చిపోయింది. ఆశ్చర్యపోయింది. అతనికి దగ్గరగా వచ్చి జాలిగా అంది.
‘‘సారీ చిన్నా!’’
కాస్సేపు ఇద్దరూ మౌనంగా వుండిపోయారు. తరవాత అతను ఇటుగా తిరిగి చూస్తూ మాట్లాడేడు.
‘‘సముద్రం కంటే ఆ కొండ మీద హాస్పటల్ వ్యూ నాకు చాలా బాగుంది!’
‘‘మీకు బాగానే వుంటుంది. రోజూ చదువు కోసం ఆ యెత్తు యెక్కీ దిగలేక ఆయాసం వస్తూంది. ఎలాంటి చోట కట్టారో చూడండి. ఇంకెక్కడా చోటు దొరకనట్టు!–’’
‘‘దానికేం? ఎత్తుగా, చక్కగా కైలాసంలా వుంది. బాగా ఆలోచించే కట్టారు. ఒక వేళ ఎప్పుడేనా సముద్రం పొంగితే మా నాన్న గార్ని మింగినట్టు అది రోగుల్ని మింగలేదు.’’
‘‘వాళ్ళని సముద్రం మింగదు, ఆ పని చేసేందుకు రోగాలున్నాయి వాళ్ళకి’’
‘‘తప్పు, ‘డాక్టర్లున్నారు’ అనాలి!’’
‘‘మీదే తప్పు! – వాళ్ళు మింగేది రోగుల్ని కాదు, రోగాల్ని!’’
‘‘మరి వాళ్ళని మింగేదెవరు?’’
‘‘వోర్పు! – కాని నేర్పుతో దాన్ని స్వాధీనం చేసుకుంటే మంచి డాక్టరయ్యే అవకాశం వుంది.’’
‘‘అయితే మంచి డాక్టరయ్యే అర్హతకీ ఒక ఆడలక్షణం సంపాదించాలన్నమాట!’’
ఈ మాటకి రేఖ తెలివిగా ఏదో బదులు చెప్పబోయేంతలో చిన్నా చేతివాచీ చూసుకుని త్వరపడ్డాడు.
‘‘నే వెంటనే ఇంటికి చేరాలి. మావఁయ్య ఎదురు చూస్తూ వుంటాడు – వొస్తాను మరి’’ అంటూ కదలబోయాడు.
‘‘ఇంకా ఏడేనా అవలేదు. అప్పుడే యింటికి వెళ్లి ఏం చేస్తారు?’’
‘‘అలా కుదరదు. పంక్చువాలిటీ లేకపోతే మావఁయ్య వూరుకోడు. ఆయన కాలంతో బాటు నడుస్తాడు. ఇవాళ ఆరూ నలభై అయిదుకల్లా యిల్లు చేరకపోతే మావఁయ్య ప్రవర్తన యెలా వుంటుందో నాకు తెల్సు!’’
‘‘మీ మావఁయ్యంటే అంత భయం వుందా?’’
‘‘భయం కాదు – గౌరవం! భక్తి! ఆయనక్కూడ నేనంటే వల్లమాలిన అభిమానం. అందుకే సంసారాన్నంతా హైదరాబాదులో విడిచిపెట్టి, నాకోసం వొక్కడూ ఇంత దూరం వొచ్చేసి, నాతోపాటే వుంటూ నన్ను చదివిస్తున్నాడిక్కడ. నిజంగా నాకు ప్రపంచంలో మనస్సుకు మామయ్యంత దగ్గరపడ్డ వ్యక్తి ఇంకెవ్వరూ లేరు. ఆలోచించి చూస్తే మావఁయ్యలో యేదో వొక తెలియని ఆకర్షణ వుందనిపిస్తుంది.’’
‘‘చిత్రమైన మనిషిలా వున్నారే మీ మావఁయ్య!’’
‘‘అవును. నిజానికి మావఁయ్య చిత్రమైన మనిషి అని వప్పుకు తీరాలి. ఎస్ట్రానమర్ పనిచేసి రిటైరైపోయినా ఆయనలో యింకా ఆ ఛాయలు మిగిలిపోయాయి. సూర్యుణ్ణీ, నక్షత్రాల్నీ పదే పదే గమనించి కాలాన్ని కాగితాల మీద పరుస్తాడు. ఎప్పుడూ ఏవో రకరకాల గీతలు గీస్తాడు. ఏవేవో మీటర్లని పరిశీలిస్తూ ఆలోచిస్తాడు. రోజూ కాలంతో కుస్తీ పడుతూనే వుంటాడు. ఒక్క మాటలో చెప్పాలంటే మావఁయ్యని కాలానికి బానిస అనాల్సొస్తుంది. అసలు ఆయన కాలాన్ని కొలుస్తాడు. గడియారంలా కాదు – భక్తుడిలా. ఆయనకి కాలమే ‘దైవం’. మావఁయ్య చర్యలో మరీ విచిత్రమనిపించేదొకటుంది – ప్రతి ఉదయం ఆయన తన డ్రాయింగ్ రూమ్ లో టేబిలు మీద వున్న ‘బిగ్ బెన్’ టైంపీసుని అనురాగంతో ముద్దు పెట్టుకుంటాడు! భక్తితో ఆరాధిస్తాడు! అలాగని మావఁయ్యకి పిచ్చి వుందనుకునేరు! అసలు నన్నడిగితే మావఁయ్య కాలం అంశతో పుట్టాడంటాను.’’ మళ్ళీ చేతివాచీ చూసుకున్నాడు. ‘‘మాటల్లో మర్చి పోయాను. ఇక క్షణం ఆలస్యం చేస్తే లాభం లేదు. వెళ్తాను మరి!’’ అతను కదిలాడు. ‘‘అన్నట్టు వచ్చే శనివారం సాయంత్రం అయిదింటికల్లా సిద్ధంగా వుండాలి మీరు. మా ఇంటికి తీసికెళ్లి మావఁయ్యని మీకు పరిచయం చేస్తాను. మర్చిపోకండి! వస్తాను.’’ అంటూ మెట్లు దిగాడు. రేఖ అతన్ని కారు దాకా సాగనంపింది. లోపలికి నడిచే రేఖ ముఖంలో కాంతి రేఖలు, హృదయంలో సంతోషరేఖలు ఉజ్జ్వలంగా ప్రజ్వరిల్లాయి.
విచిత్రమైన ఈ పరిచయానికి ఆమెలో అంబరమంత సంబరం కలిగింది. మంచి చెడ్డలు తెలియని వ్యక్తితో యిలా కలుపుగోలుతనంతో మసలడం, మాట్లాడ్డం మొదలైనవి యిప్పటివరకూ సినిమాలోలాగ అనిపించినా రేఖ విషయంలో మాత్రం యిది పరిమితి దాటడం కాదు. దుష్ప్రవర్తన అంతకన్నా కాదు. ఎందుకంటే, రేఖ స్వతహాగా అతి మంచి అమ్మాయి. చెవులకు రింగులు పెడుతుంది. మంచి చీరా జాకెట్టు కడుతుంది. పమిట సరిగ్గా వేసుకుంటుంది. కల్మషం లేకుండా అందరితోనూ సరదాగా కబుర్లాడుతుంది. చిన్నాకి లాగా ఎవరికేనా చనువిస్తుంది. కాఫీ కూడా ఇస్తుంది. నిరంజనానికైతే హృదయం కూడా ఇచ్చింది. పైగా ఆమె ఒంటరిగా అక్కడికీ యిక్కడికీ తిరగదు. సాధారణంగా నిరంజనం తోడుంటాడు. కాపోతే తెగ మాట్లాడేసే ఒక దురలవాటు మాత్రం రేఖకున్నదని నిరంజనం తరచూ అనుకుంటూ వుంటాడు.
రేఖ చదివే ఆ మెడికల్ కాలేజీలోనే నిరంజనం కూడా స్టూడెంటు. రేఖకి ప్రేమంటే ఎంత యిష్టవోఁ, సరదా  కబుర్లంటే అంత ఇష్టం… కనుక ఆమె చిన్నాతో పరిచయాన్ని నిరంజనంతో ప్రేమలాగా గట్టిగా పెంచుకోదలిచింది.
రేఖ గదిలోకి అడుగు పెట్టగానే, ఆమె కోసం ఎదురుచూపులు చూసి చూసి విసుగెత్తిపోయి యీజీ ఛైర్ లో అనీజీగా కూర్చున్న నిరంజనం కన్పించాడు. ఎదురుగ్గా గ్రీకు దేవతలా నిలబడివున్న రేఖని చూడగానే ఎప్పటిలాగే మతిపోయింది. అప్పుడామె అమృతాంజనం రాసినట్లు నిరంజనం నుదుటి మీద తన చేతుల్తో ప్రేమగా నిమిరింది.
రెండ్రోజులకల్లా శనివారం సాయంత్రం రానే వచ్చింది. కానీ వస్తానన్న ప్రకారం చిన్నా రానే లేదు. తెగని నిరీక్షణతో అవస్తపడుతున్న రేఖ మాత్రం అతని రాక కోసం వడిగాపులు పడుతూ బాల్కనీ పిట్టగోడ నానుకుని అలాగే వుండిపోయింది. కానీ ఆ సాయంత్రం అలా వుండిపోలేదు. కాస్సేపటికి సాయంత్రాన్ని తరిమేస్తూ చీకటి వచ్చింది. చీకటితోపాటే రేఖకి విసుగుదలా వచ్చింది. అలా వచ్చిన విసుగుదల మూడ్రోజుల వరకూ పోలేదు. చివరికి మూడోరోజు సాయంత్రం విసుగుతో విసుగెత్తి పోయాక, ఆమె కంటికి దూరంగా రోడ్డు మీద తనింటివేపుగా నడిచివస్తున్న చిన్నా కనిపించాడు. వెంటనే స్నేహంలో బలం శరీరమంతా పాకింది. ఒక్క వుదుటున ఆమె మెట్ల వైపు పరిగెట్టింది. క్షణంలో మేడదిగి క్రిందికి వచ్చి అతన్ని కారిడార్ లో కలిసింది. తీరా అతన్తో ఏదో మాట్లాడబోయేసరికి ఆమెకి కోపం గ్యాపకానికొచ్చింది. వెంటనే ముఖంలో లేని విముఖత తెచ్చి పెట్టుకొని వెనక్కు తిరిగి చకచకా మేడెక్కేసింది. రేఖ చేష్టకి చిన్నా చిన్నగా నవ్వుకుని ఆమెని అనుసరించాడు.
పిట్టగోడ అంచుమీద మోచేతులు మోపి దూరంగా చీకట్లోకి చూస్తూ భావాన్ని దాచుకునే ప్రయత్నం చేస్తున్న రేఖ భుజమ్మీద చిన్నా చేయి పడేసరికి గిరుక్కున తలతిప్పి అతని ముఖంలోకి కోపంగా చూసింది. చిన్నా ముఖం చిన్నబోయి వుంది. అతని రెండు కళ్లూ దీనంగా చూస్తున్నాయి. అతనిలో యిప్పుడు పాత గంభీరత లేదు. చీకటి మూలంగా యీ భావాల్ని ఆమె గుర్తించలేకపోయింది.
‘‘కార్లో రాలేదేం?’’ అని అడగాలని మనస్సులో వున్నా తనువంతా ప్రవహిస్తున్న కోపం రేఖని మరోలా మాట్లాడించింది.
‘‘మీరు చెప్పిన శనివారం మూడ్రోజుల క్రితమే వెళ్ళిపోయింది. కాఫీ యీపాటికి బాగా చల్లారిపోయి వుంటుంది. నేను రాదల్చుకోలేదు!’’
చిన్నా చిన్న బాధ నవ్వొకటి విసిరేడు. కానీ అతని చుట్టూరా చీకటి కాబట్టి ఆ నవ్వుకిప్పుడు ప్రయోజనం లేకపోయింది.
‘‘టైమంటే గౌరవం మీ మావఁయ్యకీ, మీకే కాదు. నాకూ వుంది. నేను రాను.’’
థాంక్స్! వస్తావంటారేమోనని భయపడ్డాను. నాకూ శ్రమ తప్పించారు.’’
అతను పిట్టగోడవారనే జూకా మల్లెతీగ వేపు నడిచాడు. ఇప్పుడు లోపలి గదిలోంచి వచ్చే దీపపు కాంతి అతని ముఖంమీద పడింది. కట్టలు తెగిన కోపంతో విసురుగా బదులు చెప్పబోయిన రేఖ వొక్కసారిగా చిన్నా ముఖాన్ని దీపం వెలుగులో చూడగానే నివ్వెరపోయింది. సరదా, చురుకుతనం హరించుకుపోయిన చిన్నా ముఖంలో భావాల్ని సనసన్నగా గ్రహించగానే ఖిన్నురాలైంది. అలా కొత్తగా కనిపించే చిన్నా ముఖాన్ని చూసి తత్తరపడిన రేఖ మెల్లగా దగ్గరికి వచ్చి అంది:
 ‘‘ఏం జరిగింది?’’
‘‘అనుకున్నది జరగలేదు. మీకు నేనిప్పుడు చెప్పగల్గిందల్లా వొక్కటే, క్షమాపణ!’’
‘‘ఏమిటా జరగనిది?’’
‘‘శనివారం సాయంత్రం మీరు, నేనూ, మావఁయ్య కలిసి కాఫీ త్రాగుతూ కబుర్లు చెప్పుకోవడం.’’ వ్యగ్యంగా అన్నాడు.
‘‘ఇంతకీ ఏం జరిగింది?’’
‘‘మీకీ రెండు ప్రశ్నలే వచ్చుననుకొంటాను!’’
‘‘ముందు జరిగిందేవిఁటో చెప్పండీ!’’
‘‘రెండు రోజులుగా రాత్రీ, పగలూ కష్టపడి ఆలోచించినా మీ యీ ప్రశ్నకి సమాధానాన్ని సిద్ధం చేసుకోలేకపోయాను. నేను చెప్పలేను-’’ అతని గొంతు వొణికింది.
‘‘దయచేసి త్వరగా జరిగిన విషయం చెప్పండి!’’ ఆమె ప్రాధేయపడడంలో కూడా కంగారుంది. అతను తలతిప్పి ఆమెకేసి చూశాడు.
‘‘టైంపీసు పోయింది. ఘోరం జరిగిపోయింది.’’ అతనిలో కరిగి పోయిన గంభీరత అంతా కన్నీరై కట్టలు తెగి ప్రవహించింది.
చిన్నా భుజం మీదికి తల జార్చుకుని నిశ్శబ్ధంగా లోలోపలే గుండె పగిలేలా ఏడుస్తున్నాడు. రేఖకి జరిగేదంతా అగమ్యగోచరమైంది. అసలు విషయం చెప్పలేక చిన్నా ఎందుకిలా పసివాళ్ళా ఏడుస్తున్నాడో ఆమెకర్థం కాలేదు. అయినా అతని పరిస్థితికి జాలి వేసింది. నిశ్శబ్ధం ఆసరాతో రెండు క్షణాలు కష్టపడి అతను ఏడుపు నిలదొక్కుకున్నాక మళ్ళీ పాత ప్రశ్నే అడిగింది:
 ‘‘ఏం జరిగింది?’’
‘‘మావఁయ్య చచ్చిపోయాడు.’’ అతను నిశ్చలంగా జవాబిచ్చేడు. ఇప్పుడతడు ఏడవకుండా ఎందుకో నిశ్శబ్ధంగా వున్నాడు – ఒకవేళ గుండె పగిలే రోదనలో కన్నీళ్ళన్నీ ఖర్చైపోయాక ఏర్పడిన నిశ్శబ్ధమేమో అది!
ఊహించని అతని సమాధానం విన్నాక చలించిపోయిన రేఖ వొణికే పెదాల్తో అతి కష్టం మీద ‘‘ఎలా పోయారు?’’ అని మాత్రం అనగలిగింది.
కోల్పోయిన గంభీరతని కూడదీసుకుంటున్నట్లు చిన్నా మాట్లాడేడు:-‘‘కొన్ని నిజాలు తల్చుకుంటే నిజంగా నవ్వు వస్తుంది. ఆలోచిస్తే వాటిలో మావఁయ్య పోవడం కూడా వొకటేమో అనిపిస్తుంది. అసలు చనిపోవడానికి ముందు ఆయన ప్రవర్తన ఎంతో వింతగా తోచింది నాకు. ఆ రోజు మీతో కాఫీ త్రాగి యింటికి వెళ్ళేసరికి దేనికోసమో ఇల్లంతా కంగారుగా వెతుకుతూ కనిపించాడు మావఁయ్య. ఏమిటని అడిగితే రోజూ తను ఆరాధించే బిగ్ బెన్ టైంపీసు కనిపించడం లేదన్నాడు. నేను చూశానేమోనని అడిగాడు. నేను చూడలేదు. ఆ మాటే చెప్పాను. అయినా ఆ గడియారం మావఁయ్య ఆరోప్రాణం అని నాకు తెలుసుననీ నేను దానిని తాకడానికైనా సాహసించననీ ఆయనకు తెలుసు. అప్పుడప్పుడు క్లబ్బులకీ, మీటింగులకీ గనక వెడితే దాన్ని కూడా తనతోబాటే తీసుకువెడతాడు. అదంటే ఆయనకంత ప్రాణం. దానికోసం ఇద్దరం రెండు రోజులు ఇల్లంతా వెతికినా అంతుచిక్కలేదు. చివరకి ఆ గడియారం పోయిందని నిర్ధారణ చేసుకున్నాక మావఁయ్య ఎంతగానో దిగులు పడిపోయాడు. నాకు అలాగ మావఁయ్యని చూసేసరికి మొదటిసారిగా ఆయన మీద జాలి వేసింది. చివరికాయన – ‘‘వొరే చిన్నా! నా టైంపీసు పోయిందిరా! నా సర్వస్వం పోయిందిరా-’’ అని బెంగపెట్టుకున్న చంటి పిల్లాడిలా బావురుమని ఏడిచాడు. ఆ క్షణం మావఁయ్య పడ్డ బాధ ఎంతటిదో నాకు తెల్సు. ఇంగ్లండులో బిగ్ బెన్ కంపెనీ అంతా సొంతం చేసి పెట్టినా, స్విడ్జర్లండంతా రాసిచ్చినా కూడా తీరే బాధ కాదది. ఎంతో ప్రయత్నించి కూడా నేనాయన్ని వోదార్చలేకపోయాను. మావఁయ్య బాధనీ, భావాల్నీ అప్పుడే నేను ఆఖరిసారిగా చదవగలిగాను. ఆ రోజంతా ఆయన తిండీ నిద్రాలేకుండా ఎండిపోయాడు. తీరని మనస్తాపంతో కృశించిపోయాడు. పిచ్చివాడిలా తను కాగితాల గీతల్లో మలిచిన కాలాన్ని చించి పోగులు పెట్టాడు. తెల్లారాక చూస్తే తడికళ్ళతో డ్రాయింగు రూములో ఆ గడియారం లేని ఖాళీ టేబిలు మీద ప్రాణాలు వొదిలేసి కనిపించాడు. ఆయన మీదపడి నేను చాలా సేపు ఏడ్చాను. ఏం లాభం? గతించిన కాలంలాగే మావఁయ్యా తిరిగి రాలేదు. కాలమే మావఁయ్యనలా కాలం చేయించడంతో నాకప్పుడు కాలచక్రం ఆగిపోయినట్టనిపించింది. ఏమయితేనేం – టైంపీసు పోయింది. మావఁయ్యా పోయాడు.’’
సముద్రం మీద పేరుకున్న చీకటిలోకి నిరామయంగా చూస్తూ మాట్లాడుతున్న చిన్నా ఒక్కసారి ఆగి రేఖ వైపు చూశాడు. ఆమె ముఖంలో విషాదాశ్చర్యాలు కూడుకుని వున్నాయి.
‘‘తీరా చూస్తే నిన్న ఆ టైంపీసు కార్లో బేక్ సీటు వెనుకనున్న విండోలో కనిపించింది. హఠాత్తుగా దాన్నక్కడ చూసేసరికి నాకు మతిపోయింది. ఏడుపొచ్చింది. దాని మీద ఎక్కడలేని కోపం వచ్చింది. నాకోసం ఎంతగానో తాపత్రయ పడేందుకు మిగిలివున్న ఒక్క వ్యక్తినీ దూరం చేసి అది నన్ను నిస్సహాయుణ్ణి చేసింది. ఇక ఆ పాడు గడియారంలో టైం చూసుకోవడానికి అసహ్యం వేసింది. భరించలేక ఒళ్ళు తెలియని కోపంలో దాన్ని ముక్కలు ముక్కలుగా చితగ్గొట్టి డ్రెయినేజీలో పారేశాను!’’ ముగించాడు.
రేఖ యిదంతా కళ్లప్పగించి వింది. విన్నాక ఆమె కళ్ళు ఇప్పుడు చెవుల్లా మాటలు వినాలనే ప్రయత్నంలో చూస్తున్నట్లున్నాయి. ఆమె పెదాలు కదలిక మాని నిద్రపోతున్నట్లున్నాయి. అలా వున్న రేఖ ముఖాన్ని రెండు క్షణాలపాటు చూశాక, చిన్నాలో మళ్లీ బాధ కదిలింది. అలాంటి ‘బాధలో చిన్నా’ని రెండు క్షణాలు చూశాక రేఖ హృదయం ఎనలేని జాలితో రెపరెపలాడింది. అప్పుడు రేఖ మెల్లిగా వోదార్చే ధోరణిలో ‘‘పోనీండి చిన్నా! – జరిగిపోయిందేదో జరిగిపోయింది. ఇప్పుడిక బాధపడి ఏం ప్రయోజనం చెప్పండి! దయచేసి నాకోసమైనా అలా బాధపడ్డం మానేయండి. మీ బాధను చూస్తూ నేను సహించలేను!’’ అంది.
‘‘మరి నా వంటరితనాన్ని చూస్తూ?’’ దీనాతిదీనంగా అడిగాడు. అతని ప్రశ్నలో కోరిక మిళితమై వున్నా కొట్టొచ్చినట్లు కనబడే ద్వైదీభావం దాన్ని కప్పేసింది. మగాడి ముఖంలో ధైర్యం బాగున్నంతగా దైన్యం బాగుండదు కనుక రేఖ ఆ చూపులికి తట్టుకోలేకపోయింది. మనస్సు విచక్షణని నిర్లక్ష్యించడంతో ‘‘నేనుండగా మీరు వంటరివారెలా అవుతారు?’’ అని వూరడించింది. వూరడించేటప్పుడు అతని భజమ్మీద చెయ్యి కూడా వేసింది. అప్పుడు చిన్నా క్రమంగా స్తిమితానికి రాగల్గేడు.
    *                             *                          *
ఆ మర్నాటి నుండీ ఇద్దరి పరిచయం బలంగా మారి వాళ్ళ   మనసుల్లో శ్రద్ధగా పునాదులు నిర్మించడం మొదలుపెట్టింది. ఆ సందర్భంలో వారిరువురూ రేఖ యింట్లో బాల్కనీ పిట్టగోడ అంచున ఎగబాకిన జూకా మల్లెతీగ సరసన ‘సరసమైన’ సరదా కబుర్లెన్నో చెప్పుకోడం చాలాసార్లు జరిగింది.
ఒకరోజు అదే ప్రదేశంలో, రేఖతో చిన్నా – ‘‘జూకా మల్లెపువ్వులు బావుంటాయి’’ అన్నాడు. మరుసటి రోజు – ‘‘జూకా మల్లెపువ్వులు మీ ఎడమ జెడలో ఇంకా బావుంటాయి’’ అన్నాడు. తరువాత రోజు మీ చెవులకి ‘‘రింగులకంటే జూకాలు బావుంటాయి’’ అన్నాడు. ఆ తరువాత రోజు – ‘‘జూకాలు పెట్టుకోండి, బావుంటారు!’’ అన్నాడు – మర్నాడు – ‘‘మీకు పాలపిట్ట రంగు పువ్వుల చీరె బావుంటుంది రేఖా!’’ అన్నాడు. తరువాత ‘‘నీ పేరు తియ్యటి పేరు సుమా!’’ అన్నాడు. వీటితో రేఖ మనస్సులో సంతోషం సంబరంగా గంతులు వేసింది. మరుసటి సాయంత్రం వాళ్లిద్దరూ బీచికి వెళ్లి కెరటాల గురించి మాట్లాడుకున్నారు. ఓరాత్రి సినిమాకి వెళ్ళి, సినిమాలో మనుషులు ఆలస్యంగా ఒళ్ళో చేరతారని, ఇంకా ఆలస్యంగా ప్రేమించుకుంటారనీ, జోక్ గా మాట్లాడుకుని నవ్వుకున్నారు.
క్రమంగా ఇలా చిన్నా, రేఖల చనువు ఆడదాని తొలి యవ్వనంలా శీఘ్రగతిని యేపుగా పెరిగిపోయింది. ఈ సంగతి నిరంజనానికి చూచాయగా తెలిసినప్పటికీ అతనామె సమక్షంలో అలవాటు ప్రకారం ప్రేమ తప్ప మిగతావన్నీ మరచిపోయే వాడు, కాబట్టి యిబ్బంది లేకపోయింది.
ఇలా వుండగా చిన్నా వొకరోజు రేఖతో మాటల సందర్భాన మళ్ళీ మావఁయ్య గురించి మాట్లాడేడు.
‘‘ఇంతకీ మావఁయ్య తాలూకు పెద్ద నిజం నిన్న తెలిసింది నాకు. అప్పుడు నేను చాలా పొరపడ్డాను.’’ ఆమె భుజాలు చూస్తూ అన్నాడు.
‘‘పొరబడటం ఏమిటి?’’
‘‘అవును, పొరబాటే! మావఁయ్య చనిపోవడం గురించి నేనూహించినదంతా నిజం కాదు. నిన్న పాత పుస్తకాల మధ్య ఆయన డైరీ కనిపిస్తే తీసి చదివాను.’’
‘‘చదివితే?’’ ఆమె ఆతృతగా అడిగింది. ‘‘ఏం తెలిసింది నీకు?’’
చిన్నా ఇందాకట్లాగే చూస్తూ చెప్పాడు –
‘‘ఏమిటా మావఁయ్యకో చిత్రమైన గతం వుంది. నేననుకున్నట్లుగా ఆయన ప్రేమించిది కాలాన్ని కాదు, కామాక్షిని!’’
రేఖ దిమ్మెరపోయింది.
‘‘కానీ కాలంలాగే కామాక్షి కూడా తిరిగి మావఁయ్యని ప్రేమించలేదు. ఆయన్తో బాగా పరిచయాన్ని పెంచుకున్నాక తను మరో వ్యక్తిని ప్రేమిస్తున్నట్టుగా చెప్పిందట. పాపం, పిచ్చి మావఁయ్య ప్రేమంటే అదేనేమో అనుకున్నాడు. కాని కామాక్షి అది స్నేహం అని చెప్పిందట. అసలింతకీ పిటీ ఏమిటంటే, చివరికంత మోసం జరిగినా కూడా మావఁయ్య ఆమెని తనింకా ప్రేమిస్తూనే వున్నట్లు డైరీలో రాసుకున్నాడు. రాసుకోవడమే కాదు, ప్రాణాలు వదిలేవరకూ అంతర్గతంగా ఆమెని ప్రేమించాడు. ఇంతకీ డైరీలో నేను గ్రహించిన నిజవేఁమిటంటే ఆయన ప్రాణాలు తీసిన బిగ్ బెన్ టైంపీసుని మావఁయ్యకి ఆవిడే పెళ్ళికానుగ్గా ఇచ్చిందట-’’
దిమ్మెరపోయిన రేఖ బొమ్మైపోయి వింది. నెమ్మదిగా తేరుకున్నాక అంది. ‘‘ఆశ్చర్యంగా వుంది!’’
‘‘కాదు మరీ!’’ అని చిన్నా అన్నాడే గాని నిజంగా రేఖ అలా ఆశ్చర్యపడినందుకు గల కారణం అతనికి తెలీదు.
మరో పావుగంట సేపతను రేఖతో కబుర్లు చెప్పాడు కాని ఆమె అంతరంగం దీర్ఘాలోచనకి లోబడి పోవడం వల్ల, రేఖ చిన్నా మాటలన్నింటిని భౌతికంగా మాత్రమే వినగలిగింది. చివరికి గుడ్ నైట్ చెప్పి చిన్నా వెళ్ళిపోయాక ఏదో కొత్త చైతన్యం వొంట్లో ప్రవేశించినట్లయింది రేఖకి. అప్పుడు జూకా మల్లెతీగ వైపు నడిచి చేతివేళ్ళతో సుతారంగా తీగ ఆకుల్ని విరుస్తూ ఇలా ఆలోచించింది.
 ఆలోచించిన కొద్దీ తనకి విపరీతమైన భయం వేస్తోంది. చిన్నా జీవితం అతని మావఁయ్య జీవితాన్ని పోలగలదేమోనని. ఒకవేళ చిన్నా గాని తన్ని ప్రేమించే వుద్దేశ్యంతో వున్నట్లయితే…? ఈ అనుమానం నిజం కావటం తప్పకుండా నిజం కావచ్చు. అయినా చిన్నా తన్ను ప్రేమిస్తున్నాడని తనెందుకనుకోవాలి. ఏమో! ఒకవేళ ప్రేమిస్తున్నాడేమో? అమ్మో! ప్రేమిస్తే, ఇంకేమైనా వుందా? నిరంజనం? తన ప్రేమంతా దోచుకున్న నిరంజనం? తనకి బాగా తెలుసు. ప్రేమకి అనుభవం కంటే వున్నతస్థానం లేదని, తన విషయంలో అది నిరంజనం దగ్గర మాత్రమే వుంది. మరిప్పుడు చిన్నా తన్ను ప్రేమిస్తే తనేమిటి చెయ్యడం! ఏమిటో? ఏమీ తోచకుండా వుంది… అసలు తను చిన్నాతో అంత చొరవగా ప్రవర్తించడమే దీనికి కారణమేమో… అయినా తను మాత్రం ఏం చెయ్య గలదని? పరిచయం కాస్తా తననీ అన్నీ మరిచిపోయేలా చేసి చిన్నా చిద్విలాసానికి సరదాకబుర్లకి తన్ను ఆకట్టివేసింది. అప్పుడు చిన్నా తన అందాన్ని గూర్చి ఎంతో గొప్పగా మాట్లాడుతుంటే కళ్లముందు ఎంత వున్నతంగా కన్పించాడు? స్త్రీకి తన అందం గురించి గొప్పగా మాట్లాడే మగాళ్ళంతా అలానే కనిపిస్తారు కాబోలు?! ఎందుకో పూర్తి విషయం తెలుసుకోకుండా అతన్ని మరోలా అర్థం చేసుకుని తప్పటడుగు వేశానేమోననిపిస్తుంది. నిజమేనేమో! ఎందుకంటే ‘‘తక్కువ తెలుసుకోవడం, ఎక్కువ అర్థం చేసుకోవడం ఆడవాళ్ళ సహజ లక్షణం’’ అని నిరంజనం తనతో ఓసారి చెప్పినట్లు గ్యాపకం కూడా. ఏమైనా ఇక చేయగలిగిందల్లా వొక్కటే- వచ్చే నెలలో నిరంజనంతో నిశ్చయమైన తన పెళ్ళి గురించి రేపే చిన్నాకి విశదం చేసి, అతని స్నేహానికి శాశ్వతంగా గుడ్ బై చెప్పడం మంచిది. కానీ- ఎలా చెప్పేది? ఇన్నాళ్ళు మావఁయ్య పోయాక తనే మావఁయ్యంత ఆసరా అనుకున్నాడు. ఇంకా యేమనుకుంటున్నాడో ఏమో.., పిచ్చి చిన్నా! ఇంతకీ రేపు తను అతనికి గుడ్ బై ఎలా చెప్పగలదు? చెప్పి అలవాటు లేని అతని జాలిచూపులకి తను మళ్లా ఎలా సిద్ధపడగలదు? పోనీ ప్రయత్నించి సిద్ధపడితే? ఏమనుకుంటాడో? ఏమనుకుంటాడూ, విపరీతంగా బాధపడుతాడు. వాళ్ల మావఁయ్య పోయినప్పటిలా భుజమ్మీదకి తల జార్చుకుని ఏడుస్తాడు. చివరికి తన్ను హృదయమూ, సంస్కారమూ లేని స్త్రీగా జమకడతాడు. అమ్మో! వీటన్నిటికీ, తనెలా సిద్ధపడటం? ఏమైనా ప్రేమనీ చక్కటి ముందు జీవితాన్నీ జీవితమంతా కలసి బ్రతకడానికీ ఎన్నిక చేసుకున్న నిరంజనాన్నికేవలం చిన్నా స్నేహం కోసం తను వదులుకోలేదు. ఏమైనా సరే, రేపే తను చిన్నాకి గుడ్ బై చెప్పేయాలి. ఆ రాత్రి ఎన్నో కలలు – ఎన్నో ఆలోచనలు రేఖ నిద్రని మొదటిసారిగా పాడుచేశాయి.
           *                   *                     *
ఆవాళ చంద్రుణ్ణి మేఘం చాటుచేయకపోయినా బీచిలోవెన్నెల
కురవటం లేదు. రాబోయే అమావాస్యకి సూచనగా ఆకాశం మధ్యగా వున్న వెన్నెల కురవని చంద్రుడు రేఖలా వున్నాడు.
బీచ్ లో చిన్నా పక్కన కూర్చున్న రేఖ మాత్రం చంద్రుడు లేని సముద్రంలా వుంది. వాళ్ళిద్దరూ చలా సేపట్నుంచీ ఏదో మాట్లాడుకుంటున్నారు.
‘‘ఏమిటి రేఖా! – ఈరోజు హుషారేం లేకుండా అలా వున్నావేం?’’
‘‘వెన్నెల్లేదుగా?’’
‘‘హుషారుగా వున్నప్పుడల్లా వుంటోందేమిటి వెన్నెల?’’
‘‘చుట్టూ లేకపోయినా మనస్సులో వుండేది. ఇవాళ మనస్సులో కూడా లేకుండా పోయింది.’’
‘‘ఎక్కడవీ బరువు మాటలు!’’
‘‘వేళాకోళం కాదు చిన్నా! నిజం. నేనిప్పుడెంత బాధపడుతున్నానో నీకు తెలీదు. ఏమని చెప్పను, నాకెలా మాట్లాడాలో తెలీకుండా వుంది.’’
‘‘పోనీ ఏం మాట్లాడాలో తెలుస్తోందా?’’
‘‘అది తెలిసిందనే, నా బాధ – తెలీకపోయినా బాగుండేది.’’
‘‘నీకు నాలా మాట్లాడ్డం అలవాటై పోయింది. ముందు సంగతేవిఁటో చెప్పు రేఖా!’’
రేఖ తలతిప్పి అంది ‘‘ఇక మీదట నేను నీ వొంటరితనానికి తోడుగా నిలిచే అవకాశం లేదు చిన్నా.’’
‘‘అంటే?’’
‘‘ఏం చెప్పేది చిన్నా!, కొద్ది రోజుల్లోనే నీకు నేను దూరమైపోతున్నాను. నాకు పెళ్ళి కాబోతూంది. ఏమిటో నాకంతా బెంగగా వుంది!’’ అని రేఖ తప్పనిసరిగా మాట్లాడవలసొచ్చినట్లు ఆగి ఆగి చెప్పింది.
ఇది వింటూనే చిన్నా విరగబడి నవ్వేడు – ఎలాగైతేనేం ఇన్నాళ్ళకి ఒక గొప్ప జోక్ చేశావే! ఇంతా చేసి ఇదా సంగతి, ఈ మాత్రానికే అర్థం కాకుండా ఇలా బాధపట్టం దేనికీ ‘‘హేవ్ మై హార్టీ కంగ్రాట్స్’’ అన్నాడు.
వూహించని ఈ జవాబుకి రేఖ చకితురాలై చూసింది. చిన్నాలో ఎంతో బాధనూహించిన మనస్సు భరించశక్యంగాని దిగ్ర్భాంతితో గిజగిజలాడింది. తన మాటల్లో భావం అతనికర్థం కాలేదేమోనని మళ్ళీ అంది. ‘‘కాదు చిన్నా, నేను లేకపోతే ఇక నీ మీద శ్రద్ధ చూపేందుకెవరు తోడుంటారన్నదే నా బెంగ!’’
‘‘అదా నీ వుద్దేశం! భలేదానివే రేఖా! నీ అమాయకమైన అభిమానానికి థాంక్స్ ఎలా చెప్పాలో నాకు తెలియకుండా వుంది. నువ్విలా బెంగపడే అవసరం లేకుండా ఏర్పాటు ఎప్పుడో జరిగిపోయిందిలే.’’
‘‘ఏమిటదీ?’’
‘‘ఇంకేమిటీ – పెళ్ళి! నిన్ననే హైదరాబాదునించి వుత్తరం వొచ్చింది. వచ్చే నెలే నిశ్చయం అయింది. మావఁయ్య అభిమానానికి కృతజ్ఞతగా ఆయన కూతుర్ని జీవితాంతం నామీద శ్రద్ధ చూపేందుకు సెలక్టు చేసుకున్నాను. ఈ విషయం ముందు నేనే చెబుదామనుకుంటుండగా, బాధంటూ వంకబెట్టి నీ పెళ్ళి సంగతే ముందు చెప్పేశావు!’’ అంటూ లేచి నిలబడ్డాడు. ఇది విన్న రేఖ లేవడం మర్చిపోయింది. చిన్నా చెయ్యి వూతగా యిస్తూ – ‘‘పద పోదాం! ఇప్పటికే చాలా ఆలస్యం అయిపోయింది.’’ అన్నాడు. అయినా రేఖ కదలిక లేకుండా అలాగే కూర్చుని వుంది.
‘‘లే, లే! – పెళ్ళి గురించి తర్వాత ఆలోచించుకుందువుగాని లే. రేపే నా ప్రయాణం. బజార్లో నాక్కాస్త పనివుంది. త్వరగా వెళ్ళాలి.’’
నువ్వెళ్ళు చిన్నా, ఇక్కడ నాకింకా కాస్సేపు కూర్చోవాలనుంది. నేను తరువాత వెడతాను!’’ హతాశ అయిన రేఖ పెదాలు అస్తవ్యస్తంగా వణికేయి.
‘‘ఏం, నిరంజనంగాని వస్తానని చెప్పేడేవిఁటి? పెళ్ళికి ముందు ప్లెజర్ టాక్ ప్రోగ్రాంలా వుంది. జాగ్రత్త, వర్షం రాగలదు. నేనిక వెడతాను. వెళ్ళి మళ్ళీ ఇన్విటేషన్లో గ్యాపకం చేస్తాను – మీ యిద్దరూ తప్పకుండా రావాలి సుమా – వస్తాను – గుడ్ బై!’’ అని యిసకలో కంగారుగా వొంగి వొంగి అడుగులు వేస్తూ కారు వేపు కదిలిపోయాడు చిన్నా.
కాస్సేపటికి నిరంజనం రాలేదు. కాని వర్షం మాత్రం వచ్చింది. 
                           0                     0                  0
రచన: – కర్లపాలెం హనుమంతరావు 
తెల్లవారింది.  మెలుకువ వచ్చినా లేవబుద్ధి కావడంలే.  ఈ మధ్యనే ఈ గొడవంతా.
ఇంటిల్లిపాదీ నిద్దర్లు లేచేవేళకి అన్నీ అమర్చి పెట్టడం అత్తగారు నేర్పిన విద్య.  తు. చ తప్పకుండా పాటిస్తూ వచ్చా ఇప్పటిదాకా.  కొంపలు కూలిపోతాయా వక్కరగంట ఆలీసమైతే..  అనిపించడం..  ఇదిగో ఈ మాయదారి అనుమానం మొదలయినప్పట్నుంచే !
రాత బావో లేక నేను గాని చచ్చిపోతే? పాలు లేక పిల్లలు,  బెడ్ కాఫీల్లేక ఆయనగారు కూడా చచ్చిపోతారా?
నవ్వొచ్చింది నా పిచ్చి ఊహకి నాకే.
మళ్లీ రోగం మాట గుర్తుకొచ్చి మూడ్‌ ఖరాబయింది.  చేతివేళ్లు చూసుకున్నా.  నిన్నటికీ ఇవాళ్టికీ తేడా ఉందా?..  లేదా? ఉన్నట్లూ ఉంది. .  లేనట్లూ ఉంది. .  ఇదో గోల !
నా వేళ్లు సన్నగా నాజూగ్గా ఉంటాయంటారంతా.  ఇప్పుడు అట్లా లేవు.  కణుపుల చుట్టూ ఉబ్బుతున్నాయి రోజు రోజుకీ.
టీవీలోనో ఎక్కడో విన్నా..  అట్లాంటి వాపులు గాని మొదలయితే కుష్ఠు వ్యాధిలాంటిదేదో వస్తుందని ! నాకా దిక్కు మాలిన రోగం చుట్టుకుంటుందా ? లేచినా,  కూర్చున్నా..  పడుకున్నా,  నిండా పనిలో ఉన్నా..  అదే పీకులాట పొద్దస్తమానం.
శాయిబాబా గుడి దగ్గర చూస్తుంటా..  కాళ్ల దగ్గరా చేతుల్దగ్గరా వేళ్లు తెగి..  కరిగిపోతూ పరమ వికారంగా కనిపిస్తారు కుష్ఠు రోగులు.  వట్టి వాపులూ..  మచ్చలూ ఉన్న మనుషుల్ని చూస్తేనే కడుపు దేవినట్లుంటుంది.  ఆ దరిద్రమే నాకూ తగలబోతుందో ?
ఈ మధ్య ఈ అంటురోగం గురించి చాలా సమాచారమే సేకరించా.  అదేదో చర్మానికి సంబంధించిన రోగంట..  సవాలక్ష కారణాలున్నాయంటుందో పత్రికలో డాక్టరు.
 ఏం డాక్టర్లో..  ఏం పాడో! వంట చేసేటప్పుడు పోపు గింజలు చిట్లి చేతులు మీద పడచ్చు.  కళపెళలాడే అన్నం గిన్నె మూత వట్టి చేత్తో లాగినా ఆవిరి కొట్టొచ్చు.  కాలే కాలే గంజి వేళ్ల మీద పడ్డా,  బట్టలుతికే సర్ఫునీళ్లలో చేతులు ఆట్టే సేపు నానబెట్టినా, ఖర్మ బాలేకపోతే కీళ్ల దగ్గరిట్లా పొడలూ పాడూ రావడం కద్దు.  అట్లాగని ఆడంగులం..  ఆ మహాతల్లెవరో చెప్పిందని ఇంటి పన్లు మానుక్కూర్చోగలమా ?
వాకిట్లో ఏదో అలికిడయింది.  ఆయనగారు తలుపు తీసినట్లున్నారు.
పనిపిల్ల సుబ్బులనుకుంటా! ఎంత పొద్దులో లేస్తారో ఈ పనివాళ్లు!..  పాచి కసువు వూడ్చే పనికైనా పడుతూ లేస్తూ వచ్చేస్తారు! నాకే..  ఈ పనికిమాలిన బద్ధకం పట్టుకుంది. .  కొత్తగా.
పాలగిన్నె స్టవ్ మీద పెట్టి అంట్ల పనిలో పడ్డట్లుంది సుబ్బులు.  కొంపలో అంతలేసి అలికిళ్లవుతున్నా పడక దిగబుద్ధవడం లేదు ! మరీ బద్ధకిస్తే ఆయనగారికెక్కడ డౌటొస్తుందో! బలవంతాన లేచి బాత్ రూములోకి దూరిపోయా.
అక్కడా అవే పిచ్చాలోచనలు ! ఆయనగారేవీ పట్టించుకోరు కనక సరిపోతుంది.  తనకి ఈ రభసంతా తెలిస్తే? కుష్ఠు పెళ్లాంతో కాపురం చేస్తాడా ఎంత శ్రీరామచంద్రుడయినా ?
నిజంగానే ఈ పొడలు ఏ కుష్ఠు వల్లనో అయితే ? నా బిడ్డల గతి? ఆ దిగులే మరీ రోజు రోజుకీ నన్నిట్లా మింగేస్తోంది..  రోగం కన్నా ముందే !
ఈ వాపులూ అవీ ఏ ఆవిరో తగిలి తగలడ్డవని సరిపెట్టుకో చూస్తానొక్కోసారి.  ఆ రోజు పెందలాడే పడక దిగబుద్ధవుతుంది.  పిల్లల్ని దగ్గరకు తీసుకుని ఇష్టమైనవేమైనా చేసి పెట్టడం..  ఆఫీసు నుంచి ఆయనగారొచ్చీ రాగానే ఏ వేడి వేడి పకోడీతోనో పడగొట్టడం..  రోజంతా మహా ఉల్లాసంగా గడిచిపోతుందట్లాగే !
తెల్లారేసరికల్లా యధాప్రకారం మూడ్ ఖరాబ్! దాంతో బల్లిలా మళ్లీ మంచానికతుక్కు పోవడం!
మనసు మొరాయించే రోజులే ఎక్కువవుతున్నాయీ మధ్య మరీ.  ‘ఇవి కుష్ఠుపొడలే! ఏ పోపు గింజల్లాంటి వాటి వల్ల వచ్చినవి కావు.  నిజం ఒప్పుకోడానికి వణికి చస్తున్నావు’ అంటూ వెక్కిరింతలకు దిగుతుందీ దిక్కుమాలిన మనస్సు.  దాంతో మళ్లీ వళ్లు మండిపోవడం..  ఆ మంటంతా ఇంట్లో గిన్నెలూ చెంబుల మీద చూపెట్టడం ! చేతికేదీ అందకపోతే చిన్న పిల్లలమీద ప్రతాపం !
తప్పేం జరిగిందో తెలీక పాపం ఆ పిచ్చి కుంకలు చెంపలు వాయగొట్టే నన్నే పట్టుకుని ‘ అమ్మా..  అమ్మా’ అంటూ లుంగలు చుట్టుకు ఏడుస్తుంటే ఏం చెయ్యాలో పాలుపోని దుస్థితి నాది. .  ఆ నిస్సహాయ స్థితిలో ఏం చేశానో ఆనక తెలిసి..  కొట్టిన బిడ్డల్నే ఒళ్లోకి లాక్కుని నేనూ ఘొల్లుమని ఏడ్చేయడం తప్పించి.
ఎన్నోసార్లు జరుగుతుందీ సీను ఇంట్లో..  ఈ మధ్యన మరీ ఎక్కువయింది! ఇంచక్కని నా సంసారంలో ఈ చిచ్చును పెట్టిందెవరో ? ఎందుకనో?
పనిపిల్ల సుబ్బులు ఈ పొడలూ అవీ పసికట్టిందంటే కొంప మునిగిపోతుంది.  పనికి రాంరాం చెప్పేస్తుందేమో కూడా! ఈ పనోళ్లకే ఎక్కళ్లేని పుక్కిటి పురాణాలు కావాలి..  కాలక్షేపానికి ! ఇది ఊరూ వాడా..  ఉన్నదీ లేందీ కల్పన చేసి మరీ టముకేసేస్తే..  పేపరేసే కుర్రాడైనా ఇంటి ఛాయలకి వస్తాడా ?
పెళ్లిళ్లూ పేరంటాలంటే ఎట్లాగో తగలడనీ! ఏమీ ఎరగని పసిబిడ్డలని సాటి పిల్లలు ఆటల్లోకి రానీయకపోతే.. !
బిగపట్టుకున్న ఈ ఏడుపు నింకెంత కాలమని తొక్కి పట్టడం ? తెరలు తెరలుగా దుఃఖం తన్నుకొస్తుంటే..  బాత్ రూంలోనే గుండె బరుమ దించేసుకున్నా.  ఒక నిశ్చయాని కొచ్చేశాక గాని.  మనసు తేలికయింది కాదు నాకు.
అసలేదీ నిర్ధారణ కాకుండా ఎవరి కంటా పడకూడదింక.  వీలున్నంత దాకా పిల్లల్తో,  ఆయన్తో దూరం పాటించాలి. .  తప్పదు ! ఏదో వంక చెప్పి ఇంకో రెండొందలు ఆశపెడితే సుబ్బులే సగం ఇంటిపని నెట్టుకొచ్చేస్తుంది. .  నేను గుట్టు కాస్త దాచుకు తిరగాలంతే !
దేవుఉన్నాడో లేడో తెల్సుకోడం కష్టం కాదేమో కానీ, ,  తనకీ మాయదారి అంటురోగం తగులుకుందో లేదో తేల్చుకోడమే కష్టంగా ఉంది.  ఇహనన్నా ఓ క్వాలిఫైడ్ డాక్టర్ హెల్ప్ తీసుకోవాలి.  ఉన్నది దాచకుండా చెప్పేసి అనుమానం తీర్చేసుకుంటే చిటికెలో తేలిపోతుందీ వ్యవహారం మొత్తం. .  అటో..  ఇటో! 
***
ఇవాళ..  నడుం కిందక్కూడా ఆ పొడలు పాకుతున్నట్లు కొత్తగా అనుమానం బైలుదేరింది.  మూడ్ మరింత పాడై పక్క అసలు దిగబుద్ధే కావడంలేదందుకే.
ఆదివారం అవడం చేత ఆయనగారు తీరిగ్గా పేపరు తిరగేస్తున్నారు.  ఎదుటి బల్ల మీద కాఫీ కప్పు! సుబ్బులు గాని కలిపిచ్చిందేమో!
“అమ్మా,  లేమ్మా పాలే! ‘ బుల్లిపాప తగులుకుంది. .  ఎప్పుడు లేచిందో పిల్ల రాక్షసి! ఎప్పుడూ దీనికి పాల గోలే! రేపు నే పోయిన్తరువాత ఎట్లా బతికి చస్తారో ఈ అబ్బా బిడ్డలంతా !
బుల్లిపాపను వెనక్కు తోసి కాగితాల్తో ఏవో పడవలు ఉద్ధరించే బాబిగాడి మీద పడ్డా “ఎప్పుడూ ఆ వెధవాటలేనట్రా ! చెల్లాయినట్లా బైటికి తీసుకెళ్లు కాస్సేపు ! టిఫెన్‌ రడీ చేసి పిలుస్తా..  అప్పుడొచ్చి మింగుదురు గానీ అందరూ ! ”
నా అరుపులకు జడిసినట్లున్నాడు పాపం..  బుల్లిపాపతో సహా బైటకు పరిగెత్తాడు బాబిగాడు చెంగుచెంగుమని ఎగురుకుంటో.
కుళ్లూ కల్మశమెరుగని ఆ పిల్లల లోకంలోకెళ్లి పోతే ఎంత బాగుణ్ణో ! సంసారం,  సన్యాసం అంటూ రొచ్చులో పడ్డమే మమషుల మనసుకు పట్టుకున్న పెద్ద అంటురోగం! అసలీ మాయదారి లంపటం పిల్లలూ,  మొగుడూ ! లేకుంటేనేం? వీళ్ల వల్ల కాదూ..  ఈ రోగాలూ రొచ్చులూ. . బతుకంతా న్యూసెన్సులూ !
బైటకి అనడం లేదు గానీ..  ఈ మధ్యన మరీ పిచ్చి పెచ్చి ఆలోచనలు పెచ్చుమీరుతున్నాయి! పిల్లకాయల మైల గుడ్డలూ,  ఎకడెక్కడ ఏం కలబడి కొంపకొస్తారో ఈయనగారి అంటుబట్టలూ..  వీటి వల్ల మాత్రం ఎందుకు రాకూడదా ఈ మహమ్మారి అంటురోగం!
“ఇట్లాంటి జబ్బులు అట్లాంటి పన్ల వల్ల రావమ్మా! అట్లాగయితే ప్రతింట్లో కుష్ఠురోగులుండాలిగదా?” అని డాక్టర్లిట్టే కొట్టి పారేస్తారని తెలుసు.  అయినా వదలదు మనసుకు పట్టిన అనుమానపు ముసురు.  అనుమానం పెనుభూతం.  ఆ భూతం సైజు పెరిగే కొద్దీ రోగమూ పెరుగుతున్నదనిపిస్తోంది.  రోగం ముదిరే కొద్దీ మనసులోని బెంగా అడ్డూ ఆపూ లేకుండా బెదరగొట్టేస్తుంది.
అన్నీ తెలుస్తూనే ఉన్నాయి నాకు! అందుకే ఆయనగారి దగ్గర బైటపడంది కూడా.  బైట పడ్డా “డాక్టర్ల ఫీజులు దండగ” అని తేల్చేసే రకం.
ఈ సంసారం పాడూ ఏమీ లేకుండా పోతేనే..  ప్రాణానికి సుఖం.  ఆయన్నీ,  పిల్లల్నీ ఏ దొంగలో వచ్చి ఎత్తుకు పోతే బావుణ్ణు! ఏ పెద్ద రోగమో వచ్చి అంతా ఒక్కసారే కొట్టుకు పోయినా తెరిపే ! ఈ రోగానికింకేం థెరిపీలు..  గిరిపీలు అక్కర్లేదు ! ఇల్లంతా తూనీగలా తనొక్కతే చక్కర్లు కొట్టేయచ్చు..  అచ్చు హైస్కూలు రోజుల్లో ఫ్రెండ్సందరితో కల్సి పిక్నిక్కెళ్లినంత కిక్కు !
“ఢామ్ !..  ఢామ్ ఢామ్ !…  డ్..  డడ్డడ్..  ఢామ్..  ఢామ్..  ఢామ్ ! ! !
ఉన్నట్లుండి పెద్ద పెద్ద శబ్దాలు!. .  ఎక్కడ్నో..  ఏవో..  పేలిపోతున్నట్లు!..
ఎవర్నో..  ఎవరో..  పేల్చేస్తున్నట్లు !
ఎక్కడా? ఆ శబ్దం వస్తోందెక్కణ్ణుంచీ? నా ఇంటి ముందేనా ! నా వాకిట్లోనేనా..  ఆ పేలుళ్లన్నీ!
బాబిగాడిందాకే బైటికి పరుగెత్తాడు. .  బుల్లిపాప చెయ్యికూడా పట్టుకు పరుగెత్తాడు !
గుండె దడదడలాడింది.  ఒక్క ఉదుటున పక్క మీంచి లేవబోయా!..  ఏం చేస్తున్నానో..  ఏమంటున్నానో..  ఏ ధ్యాసా లేదు..  ఒక్క పిల్లల మీదే బెంగంతా !
“మన బాబీగాడు..  మన బుల్లిపాప..  అయ్యో! అయ్యయ్యో! ముందు పిల్లల్ని లోపలి కీడ్చుకురండీ! ఎవరూ కదల్రేం ! ఎంతకూ పరిగెత్తరేం ? మీర్రాక పోతే నేనే పోతా..  నా పిల్లల కోసం..  నేనే పోతా..  నా బంగారాలు..  నా రత్నాలు. .  నా వజ్రాలు..  నా వైఢూర్యాలు..  నా బిడ్డలు..  నాక్కావాలి ముందు.. ..  నాక్కావాలి.. ”
బైటికే కాబోలు నేను పరుగెత్తుతుంట. .
ఆయనగారు అమాంతం పరుగెత్తుకుంటూ వచ్చి నా జబ్బలు ఒడిసి పట్టుకున్నారు.  అరుస్తున్నారు బిగ్గరగా “ఏంటిది మధూ ! ? ఎక్కడికా పరుగు..  పిచ్చి దాన్లా?..  అట్లా ఎందుకోయ్ పరిగెత్తేది ? వర్షం పడ్డది గదా రాత్రంతా ! ఎక్కడో షార్ట్ సర్క్యూట్ అయుంటుంది.  అందుకేలే ఆ చప్పుళ్లన్నీ..  ”
“కాదయ్యా !..  ఈ బజార్చివరిల్లు..  కలప కొట్టాయన..  శేషయ్య నాయుడున్నాడు చూడు..  నిన్న రాత్రి పొయ్యాడాయన.  కుష్ఠురోగంతో. .  పొయ్యి సుకపడ్డాడు సామీ!..  కాటికి తీసుకుపోతా ఉండార్సార్ ఈ ఈది గుండానే ! పీనుగ పొయ్యే జాతర్లటప్పుడు ఆళ్లలో ఇట్లాగే పేలుస్తారండయ్య పెద్ద పెద్ద టపాసులు..  బాంబులూ..  అవీ..  మా భారీగా !..  ”
” బాంబులా?  పేలుస్తారా ? ” మరింత బెంబేలయింది నాకు!
ఇంతలో..  ” అమ్మా! బాంబే..  పేలిందే..  ఢాంఢాంఢామ్మని పేలిందే ! బాబీగాడు..  చచ్చిపోయాడే..  అక్కడ..  ఇట్లాగా..  ” అంటూ తల అరచేతులు మీద వాల్చేసుకుని నాలుక బైట పెట్టి మరీ చచ్చిపోయినట్లు నటించించేసింది..  అప్పుడే లోపలికి పరుగెత్తుగొచ్చిన బుల్లిపాప.
చెల్లెలు వెనకాలే ఫెళఫెళా నవ్వుల్తో బాబిగాడు కూడా ! ఆ భడవా పొట్ట చేత్తో పట్టుకుని పకపకా నవ్వేస్తుంటే..  నిజం చెప్పొద్దూ..  ఉడుకుమోత్తనంతో చచ్చే ఏడుపొచ్చేసింది నాకు.
“వెధవల్లారా! అసలే బెంగతో నే హడలి ఛస్తుంటే నన్నూరికే చెదరగొడతార్రా! ఉంఉండి!..  చంపేస్తానివాళ..  ఉండండక్కడే.. ” అంటూ నిజంగా చంపటానికే అన్నంత ఉక్రోషంగా ప్రక్క మీంచి లేవబోయా. .  తూలి పడబోయా.
గభాల్న ఆయనొచ్చి పట్టుకోకపోతే..  నిజంగా బొక్కబోర్లా కూడా పడుండేదాన్ని కూడా !
నన్ను మంచం మీదకు మళ్లీ నిదానంగా చేరుస్తూ “మధూ,  వూరుకో! ఏంటిది మరీ ? పిచ్చిదానివై పోతున్నావ్ రోజు రోజుకీ ! పిల్లల్ని చూడు..  ఎట్లా బెదిరిపోయారో ! ” అంటూ ఏమిటేమిటో అంటున్నారు.  అంటూనే నా ముఖం మీద పడ్డ వెంట్రుకలను సుతారంగా పైకి సర్ది దువ్వుతున్నారు.
తన నులి వెచ్చని ఆ మెత్తని కొత్త స్పర్శకు ఇంతకాలం బట్టి మనసులో గడ్డకట్టుకుపోయున్న పెనుదుఃఖమంతా ఒక్కసారిగా కట్టలు తెంచుకున్నట్లు..  కంటి నుంచి వరద ప్రవాహంగా జారుతూ చెక్కిళ్లను తడిపేస్తుంటే..  నిస్త్రాణగా ఆయనగారి భుజమ్మీదలాగే సోలిపోయి ఎక్కిళ్లు పెట్టేస్తున్నా నేను !
ఆపకుండా ఏడ్చేసే నన్నట్లాగే కొద్దిసేపు యధేచ్ఛగా ఏడవనిచ్చి ఆనక వీపుమీద నిదానంగా నిమురుతో “బాగా భయపడుతున్నావు గదూ ! కాస్సేపిలాగే ప్రశాంతంగా విశ్రాంతి తీసుకో ! ఒక విశేషముంది..  దాంతో అన్ని బెంగలూ అవే మబ్బుతెరల్లాగా తొలిగిపోతాయి మధూ!” అన్నారీయన మృదువుగా.
ఎంత బోళాతనం ! నాకు దాపురించిన మాయరోగం సంగతి ఇన్నాళ్లయినా పసిగట్టలేని పిచ్చితనం! ఇకపై దాచే శక్తి నాకు లేదు.  కడుపులో పేరుకుని ఉన్నదంతా ఏడుస్తూనే బైటికి కక్కేశా..  ఆ ఎకిళ్ల మధ్యనే నా గుండెల్లోని బరువంతా దింపేసుకొంటూ !
నాకొచ్చిన రోగమేదో చెప్పి..  “కుష్ఠురోగమేమోనని బెంగగా ఉందండీ!..  పిల్లలూ…  మీరూ…  లేకుండా..  నేను..  నేను ఒక్క క్షణమైనా బతకలేనండీ..  చచ్చిపోతా..  రోగం ముదరిపోకముందే చచ్చిపోతా కచ్చితంగా..  కుష్ఠురోగమే గానీ నిజంగా దాపురించిందంటే !..  ”
నా నోటిని తన అరచేత్తో సుతారంగా మూసేస్తూ ఆయనగారన్నారూ ” పిచ్చి మధూ ! నాకంతా తెల్సు ! నువ్వట్లా పద్దాకా నా పక్కనే పక్కలో పడి కలవరింతల మధ్య కుళ్లి కుళ్లి ఎందుకేడుస్తున్నావో..  ఆ మాత్రం అర్థం కానంత మొద్దు కాదులే నీ ముద్దుల మొగుడు.  కోవిడ్ వంకతో నిన్నీ మధ్య టెస్టులకని తీసుకెళ్లా..  గుర్తుందా ?..  నిజానికవేవీ కోవిడ్ టెస్టులు కావు.  డెర్మటాలజిస్టులంటే చర్మవ్యాధి వైద్య నిపుణులు.  వాళ్లు కోవిడ్ టెస్టులెప్పుడూ చెయ్యరు..  ”
చివాలున తలెత్తి విస్మయంగా ఆయన ముఖంలోకి చూశీ నమ్మలేనట్లుగా !
సాభిప్రాయంగా తలూపుతూ “నిన్నే వచ్చాయి రిపోర్టులన్నీ.  ప్రిస్కిప్షన్సిచ్చారు.  ఆ మందులేవీ కుష్ఠుక్కావు.  శీతపైత్యం వల్ల కొంతమందికిట్లా కొంతకాలం కీళ్లు వాయడం మామూలేనంట ! బెంగపడద్దు మొద్దూ!. .  ఇచ్చిన మందులు వేళకు వేసుకో.  చాలు తగ్గిపోతయ్యన్నీ ! పెందలాడే పడక దిగి పిల్లలకి కడుపు నిండా పాలు,  మొగుడి మొహానకిన్ని కాఫీ నీళ్లు పొయ్యి! ఇంకా పెందలాడే తగ్గిపోతయ్ ఈ వాపులూ.. తీపులూ..  బెంగలూ..  అన్నీ ! ” అన్నారాయన చిర్నవ్వులు చిందిస్తూ.  
***
రచన: ఆచార్యులు జీ. వీ యస్ 
“కాఫీ తాగావురా రాఘవా?”…
పేపర్ చదువుతున్న నలభై ఏళ్ల కొడుకుని, వినిపించుకోలేదేమోనని ఇంకోసారి అడిగారు
ఉదయం పూట ఎండకోసం,  వరండాలో స్తంభానికి జారగిలపడి కూర్చుంటూ రాఘవ అమ్మగారు ఎనభై ఏళ్ల తాయారమ్మగారు.
” ఆబ్బా!   తాగానమ్మా ‘ …..
పేపర్ లోంచి తల బైట పెట్టకుండా  బిజినెస్ వార్తలు చదువుతూ విసుగ్గా అన్నాడు
బ్యాంక్ లో క్యాషియర్ గా పనిచేస్తున్న రాఘవ.
ఏమిటో…
చిన్నప్పటినుంచి వీడికి  చిరాకు, విసుగు ఎక్కువే,  ఎవరి పోలికలు వచ్చాయో…
ఆ బ్యాంకులో కూడా అందరి మీదా ఇట్లాగే విసుక్కుంటాడో ఏమో,  పిల్లాడు పుట్టినా కానీ వీడికి సౌమ్యంగా ఉండటం తెలియట్లేదు ఏమిటో…   అనుకుంటూ
అంతలోనే తనే ‘అయినా కానీ వాడి విసుగులో తప్పేముంది పాపం. ఉదయం లేచిన దగ్గరనుంచీ ఈ పేపర్ చదివే పది నిమిషాలు తప్ప మిగిలిన సమయమంతా హడావుడే కదా.. పిల్లాడిని స్కూల్లో దింపి రావడం, స్నానం చెయ్యడం, దూరం నుంచే దేవుడికి సెల్యూట్ చెయ్యడం, ఈ లోపు ఎవరైనా ఫోన్ చేస్తే వారికి ఒక ప్రక్క సమాధానం చెప్తూనే,  ఆదరాబాదరా నాలుగు ముద్దలు గొంతులో కుక్కుకోవడం,
ఈ మధ్యలోనే సాయంత్రం వచ్చేటప్పుడు ఇంటికి తీసుకు రావలసిన లిస్టు చదువుతున్న భార్య మాటలు,  మైండ్ కి కొన్ని ఎక్కించుకొని,  కొన్ని వదిలేస్తూ,  ఆఫీసుకి పరిగెత్తడం, అక్కడ అడ్డమైన చాకిరీతో అవస్థలు పడటం, అలసి పోయి ఈసురోమంటూ కాలీడ్చుకుంటూ ఇంటికి జేరటం ఇదే కదా,  పాపం వాడి దినచర్య,
పేపర్ చదివే పదినిమిషాల అయినా ప్రశాంతంగా చదువుకోనివ్వకుండా, నా కాలక్షేపపు ప్రశ్నలతో వాడిని విసిగిస్తే చిరాకు రాదూ మరీ….’ అని సరిపెట్టుకుంటూనే,
ఒక్క పదినిమిషాలు నాతో కూడ ఆప్యాయంగా మాట్లాడితే బాగుణ్ణు అని ఆశపడుతూ
పోనీలే పాపం ఈ విధంగా అయినా వాడిని రోజూ చూస్తున్నాను,  ఏదో యిల్లు సరిపోవడం లేదని ప్రక్క యింటిలో అద్దెకు వుంటున్నాడు, కానీ,  పేపర్ చదవడంతో పాటు నన్ను కూడా రోజూ వచ్చి చూసి వెడుతున్నాడు కాబట్టి సరిపోతోంది.  అదే వేరే వూరులో ఉద్యోగ్యం అయితే ఈ మాత్రం అవకాశం కూడా వుండదు కదా,  వాడికీ మనసులో ప్రేమ వుంటుంది,  కానీ అస్తమానం బయట పడడు,
కోడలు మాత్రం,  ఆటొచ్చి ఒక్కసారి, ఇట్టొచ్చి ఒక్కసారి, అత్తయ్యగారు, అత్తయ్యగారు, అంటూ ఒక్కక్షణం వదలదు కదా.. అని తృప్తిగా అనుకున్నారు మనసులో రాఘవ అమ్మగారు తాయారమ్మ గారు…..
ముప్పై ఏళ్ళ తర్వాత….
“ఏరా నాన్నా ఆఫీస్ పనిలో ఉన్నావా ” అంటూ
కరోనా పుణ్యమా అని ఇంటిలోంచే laptap లో ఆఫీస్ పనిచేస్తున్న కొడుకుని పలుకరించబోయారు డెబ్బై ఏళ్ళ రాఘవ
” అవును డాడీ”  అంటూ,  ఏమిటీ ? అన్నట్టు ఒక్కసారి తలప్రక్కకు తిప్పి, మరల laptap లో దూరిపోయాడు, software ఉద్యోగి,  రాఘవ కొడుకు.
ఏమిటో వీడు,  వీడి software ఉద్యోగం, అస్తమానం ఆ laptap ముందేసుకూర్చుంటాడు,  అది వదిలితే సెల్ ఫోన్,  సెల్ ఫోన్ వదిలితే లాప్ టాప్,  ఏదైనా పలకరిస్తే చిరాకు, విసుగు, అన్నీ నా పోలికలే వచ్చినట్టున్నాయి అని అనుకుంటూ,
అంతలోనే ‘అవునులే పాపం,  ఇంత కష్టపడకపోతే ఈ రోజుల్లో సంసారాలు జరగడం కష్టమే,  మాలాగా వీళ్ళకి పెన్షన్లు ఏవీ ఉండవు,  అంతకంటేకూడా మాలాగా అరవై సంవత్సరాల వరకు ఉద్యోగం చేసే ఓపిక  వీళ్ళకి అస్సలు ఉండదు.  ఈ రోజు కష్టపడితేనే రేపు నిశ్చింతగా ఉండేది, ఒంట్లో ఓపిక వుండగానే నాలుగురాళ్లు వెనకేసుకోవాలిగా మరి.
మునపటిలాగా వీళ్ళకి తాతల నాటి ఆస్తిపాస్తులేమీ లేవు, అంతా రెక్కల కష్టం మీదే ఆధారం వెధవది,   రెండు నిమిషాలు ఫోన్ మాట్లాడితేనే మాకు తలకాయ వాచిపోతుంది, అటువంటిది అస్తమానం ఆ ఫోన్ తోనే పని చెయ్యాలంటే పాపం పిల్లలు ఎంత నలిగిపోతున్నారో, ఏదో ఆఫీసు పనిలో అలసిపోయి చిరాకే కానీ, నేనంటే ఎంత ప్రేమో,  ప్రేమని వ్యక్తం చెయ్యడం మాత్రం చేతకాదు పిచ్చి వెధవకి,
అయినా ఎదురెదురుగా వుంటున్నపుడు అస్తమానం మాట్లాడుకోవడానికి ప్రత్యేకంగా చెప్పుకోవాల్సిన విశేషాలు ఏమి వుండవు కదా’ అని సానుభూతితో నిట్టూరుస్తూ…
 ఇంకా నయం ఉద్యోగం కోసం ఏ విదేశాలో వెళ్ళిపోకుండా, ఇక్కడ నన్ను కనిపెట్టుకుని, నా మంచీ చెడు చూస్తూ కళ్ళెదుటే తిరుగుతున్నారు,  నా కొడుకు కోడలు.  ఇది చాలదూ ఈ వయస్సు లో నాకూ… తృప్తి గా అనుకుంటూ
అప్రయత్నంగా అలమారలో ఉన్న అమ్మ ఫోటో పై చూపు సారించాడు రాఘవ.
ఒక్కసారిగా గతం గుర్తుకొచ్చింది అప్రయత్నంగా కళ్ళు రెండూ చెమర్చాయి రాఘవకి
” అమ్మా,  నాగురించి కూడా ఇట్లాగే తృప్తి పడుతూ,  సరిపెట్టుకున్నావమ్మా , అప్పుడు ” అనుకుంటుంటే
ఒక్కసారిగా రాఘవ గుండె తెలియని బాధతో మెలికలు తిరిగింది….. 
                            ********  
రచన: రాజ్యలక్ష్మి బి
 “ఏవండీ గుమ్మం దగ్గర మిమ్మల్ని యెవరో పిలుస్తున్నారు “వంటింట్లోనించి రాధిక హాల్లో చదువుకుంటున్న రఘునాథ్ కు చెప్పింది.
చదువుతున్న “అసమర్ధుని జీవయాత్ర “ప్రక్కన పెట్టి షర్ట్ వేసుకుని లుంగీ సర్దుకుంటూ వరండాలోకి వచ్చాడు రఘునాథ్.
కైలాష్ ని ఆశ్చర్యంగా చూస్తూ అయినా మొహంలో కనపడనియ్యకుండా, ”రండి లోపలికి “అంటూ ఆహ్వానించాడు. ఇద్దరూ హాల్లో కూర్చున్నారు. రాధికను మంచినీళ్లు తీసుకురమ్మని చెప్పాడు.
కైలాస్ మంచి యెండలో వచ్చాడు రెండు గ్లాసుల చల్లని నీళ్లు త్రాగి రఘునాథ్ కి నమస్కరించాడు. జేబురుమాలు తో మొహం మీద చెమట తుడుచుకున్నాడు. అప్పుడు రఘునాథ్ అతన్ని పరికించి చూసాడు.
కైలాష్ బట్టలు దుమ్ముకొట్టి మాసిపోయి వున్నాయి. జుట్టంతా చింపిరిగా నూనె లేకుండా యెండిన గడ్డిలాగా వుంది. కళ్లు గుంటలు పడి నిర్జీవంగా వున్నాయి. చెంపలు పీక్కుపోయి వున్నాయి. చిరుగుల చొక్కా , వేసుకున్న ప్యాంటు అడుగున పీలికలు పీలికలుగా దారాలు వేలాడుతున్నాయి. రఘునాథ్ కి అతని పరిస్థితి అర్ధం అయ్యింది. కొంతవరకు అతను వచ్చిన కారణం అర్ధం చేసుకున్నాడు.
“కైలాసంగారు మంచి యెండలో వచ్చారు, యేమిటి విశేషం?”అంటూ ప్రశ్నించాడు.
కైలాసం చేతులు నలుపుకుంటూ యిబ్బందిగా అటూయిటూ చూస్తూ ”రఘునాథ్ గారు , మీరే నన్ను ఆదుకోవాలి. నన్ను గట్టెక్కించాలి “అన్నాడు.
“చెప్పండి పర్వాలేదు “తన వూహ కరెక్టే అనుకున్నాడు రఘునాథ్.
“నేను చెప్పిన తర్వాత మీరు కాదనకూడదు!” దీనంగా అన్నాడు కైలాస్.
“విషయం తెలియకుండా నన్ను యిరకాటంలో పెట్టేస్తున్నారు కైలాస్ “నవ్వడానికి ప్రయత్నించాడు రఘునాథ్.
“మా ఆవిడా, పిల్లలు వుదయం పుట్టింటినించి వచ్చారు, యింట్లో సరుకులు బియ్యంతో సహా అన్నీనిండుకున్నాయి. కరోనా గడ్డు సమయంలో నా వుద్యోగం వూడింది. మళ్లీ ప్రయత్నిస్తున్నాను , వచ్చే సూచనలున్నాయి. వెయ్యి రూపాయలు అప్పివ్వండి , నాకు వుద్యోగం రాగానే వెంటనే తీర్చేస్తాను “అన్నాడు కైలాష్ కళ్లల్లో నీళ్లు చిమ్ముతున్నాయి.
రఘునాథ్ మాట్లాడలేదు. ఆలోచిస్తూ అతన్నే చూస్తున్నాడు. కైలాష్ గురించి , అతని ప్రవర్తన గురించి కొంతవరకు తెలుసు.
“క్షమించండి , కరోనా గడ్డుకాలం నేనూ అనుభవిస్తున్నాను. ప్రస్తుతానికి నేను అప్పిచ్చే స్థాయిలో లేను” నొచ్చుకున్నట్టు చూస్తూ అన్నాడు రఘునాథ్.
“ఆలా అనకండి మీ మీద కొండంత ఆశతో వచ్చాను. మీరే కాపాడాలి , యింటి దగ్గర మా ఆవిడ బియ్యం కోసం యెదురుచూస్తున్నది” కైలాస్ బ్రతిమాలాడు !
“నేనే డబ్బు చాలక యిబ్బందుల్లో వున్నాను, మీకేం సాయం చెయ్యగలను?”అన్నాడు రఘునాథ్.
“మా ఆవిడ యింటికి బియ్యం పప్పూ తీసుకెళ్లకుండా వెళ్తే రచ్చ రచ్చ చేస్తుంది, అందరూ వినేట్టుగా అరుస్తుంది, పుట్టింటికి పోతానంటుంది, నేను నలుగురిలో తలెత్తుకు తిరగలేను” కైలాస్ కళ్లల్లో నీళ్లు, మనిషి నిలువెల్లా వణికిపోతున్నాడు ,
“కైలాస్ గారు!  మీరింతగా అడగాలా, వుంటే వెంటనే యిచ్చెయ్యనా! మీ ఆవిడ యిరుగుపొరుగు వాళ్ల దగ్గర తీసుకుని వంట చేసి వుంటారు, పిల్లలను ఆలా వుంచలేరుగా ! ఎండన పడి నడిచి వచ్చారు, భోజనం చేసి వెళ్లండి, సాయంత్రంలోగా యెక్కడైనా ప్రయత్నం చేద్దాం” అంటూ రఘునాథ్ అతనికి కొంత వూరట కలిగించాడు.
“భోజనం వద్దండీ, మరోచోట ప్రయత్నిస్తాను “అంటూ కైలాస్ లేచాడు.
“భలేవారే భోజనం వేళలో తినకుండా వెళ్తానంటే నాకు బాధేస్తుంది. మీరు కంగారు పడకండి , సాయంత్రం యేదో యేర్పాటు చేస్తాను లెండి, రండి కాళ్ళుకడుక్కుని వచ్చేసెయ్యండి “అన్నాడు రఘునాథ్.
“మీరు యేర్పాటు చేస్తానన్నారు కాబట్టి భోజనం చేస్తాను “అన్నాడు కైలాస్.
రాధిక వంటింట్లో నించి అన్నీ వింటున్నది. అందుకే వంట అధరువులు యెక్కువే చేసింది. డైనింగ్ టేబుల్ దగ్గర కూర్చున్న కైలాస్ ఆకలి నకనకలాడింది ! గబగబా అన్నీ మారు వడ్డించుకుంటూ తినేసాడు. రాధిక అతను గుటకలు మ్రింగుతూ తినడం చూసి జాలిపడింది. భార్య యెంత గయ్యాళిదో అనుకుంది. హాయిగా సుష్టుగా తృప్తిగా భోజనం ముగించాడు కైలాస్.
“సాయంకాలం కూరల బజారు మర్రిచెట్టు దగ్గరికి రండి కైలాస్ , ప్రయత్నం చేస్తాను “అన్నాడు రఘునాథ్. కైలాస్ సరేనని నమస్కరించి వెళ్లిపోయాడు.
రాధికా రఘునాథ్ భోజనం చేసి తీరిగ్గా కూర్చున్నారు. అప్పుడు మెల్లిగా భర్తను చూస్తూ , ”ఏమండీ , పాపం అతను కన్నీళ్ల పర్యంతం అవుతున్నాడు , భగభగ యెండలో వగరుస్తూ నడిచొచ్చాడు కదా ,  అంత కఠినంగా ప్రవర్తించారేమిటి ! డబ్బులివ్వకపోయారా“ ప్రశ్నించింది.
“అతని సంగతి తెలియక నువ్వు అడుగుతున్నావు, అతనికి అసలు అప్పే యివ్వకూడదు.” అంటూ రఘునాథ్ లోపలికి వెళ్లి మంచం మీద వాలాడు. రాధిక అతని వెనకాలే లోపలికి వెళ్తూ ఏం ఎందుకివ్వకూడదు?” ప్రశ్నించింది.
“అదంతే! అతను వడ్డీలకు అప్పులిస్తాడు ! మళ్లీ వచ్చిన వడ్డీలు కూడా మళ్లీ వడ్డీలకు అప్పిస్తాడు ! జీతం మూడొంతులు యిలా వడ్డీలకు అప్పిస్తాడు. ఇంట్లో పట్టించుకోడు ! బియ్యం పప్పూ ఉప్పూ యేవి పట్టించుకోడు ! భార్య చిరుగుల చీరె , పిల్లలూ చిరిగిన బట్టలే ! తనూ అంతే ! ఇవన్నీ చూసీ చూసీ భార్యకు విసుగెత్తి పుట్టింటికి వెళ్లిపోయింది ! కరోనా గోలలో వుద్యోగం వూడింది !”అన్నాడు రఘునాథ్
“భార్య వచ్చింది కదా” అడిగింది రాధిక !
“అదంతా అతని భ్రమ ! కరోనా సమయంలో అతనికి యెవ్వరూ డబ్బులు తిరిగి యివ్వలేదు ! ఇంట్లో దాచుకున్న కాస్త డబ్బూ దొంగలెత్తుకు పోయారు ! భార్యా బిడ్డలూ పుట్టింట్లోనే వున్నారు. ఆవిడ అక్కడే చిన్న చిన్న పనులు చేసుకుంటూ పిల్లల్ని పెంచుకుంటున్నది. ఇతను వాళ్లు వచ్చారనీ యింట్లో వున్నారనీ తనలో తాను అనుకుంటూ తిరుగుతుంటాడు. ఎవరైనా డబ్బులిస్తే ఆ నోట్లను చేతిలో వూపుతూ ‘అప్పు కావాలా అప్పు కావాలా వడ్డీకిస్తాను’ అంటూ వీధుల్లో పరుగెత్తుతాడు” బాధగా చెప్పాడు రఘునాథ్ !
మితిమీరిన ఆలోచనలు , వ్యసనంగా మారిన వడ్డీల మోజు, కైలాష్ కుటుంబాన్ని చిన్నాభిన్నం చేసింది. 
*****
కథారచన: పంతుల ధనలక్ష్మి.
మహారాణీ మాలినీదేవి మహా అందాలరాణి. అందమంతా తనసొత్తే అన్నట్టుంటుంది.
రాజా ప్రతాపవర్మ గొప్ప యుద్ధ నైపుణ్యం గుణగణాలు కలవాడని చాలాసార్లు చాలామందినోట విన్నది. అటువంటివాడు తన తండ్రిపైకి యుద్ధానికి వస్తున్నాడని తెలిసింది.
వెంటనే తన తండ్రి అతనితో యుద్ధం కంటే సంధి చేసుకోవటం మంచిదని భావించి సంధి చేసుకున్నాడు.
తమ ఉద్యానవనం చూపించడానికి తీసుకొని వచ్చి అక్కడేవున్న తనని పరిచయం చేసాడు.
అందంలోను అందమైన లలిత కళలలోను ప్రావీణ్యం కలిగిన మాలినీదేవిని ఇష్టపడి వివాహం చేసుకున్నాడు.
తన రాజ్యానికి సగౌరవముగా తీసుకువచ్చాడు.
*****
ఒక సంవత్సరం ఇరువురు ఆనందంగా అన్యోన్యంగా ఉన్నారు.
ప్రతాపవర్మ ప్రశాంతంగా ఇంట్లోవుండటం చూసి చుట్టుపక్కల రాజులు కూడ బలుక్కుని  అందరూ
కలిసికట్టుగా మూకుమ్మడిగా నాలుగు పక్కలనుండి దాడి చేయడానికి పథకం వేస్తున్నట్టుసమాచారం అందింది.
ప్రతాపవర్మ ఎప్పుడైనా ఇలాటి పరిస్థితి వస్తుందని ముందు జాగ్రత్త చర్యగా సైన్యాన్నసిద్ధంగా వుంచుతాడు.
ప్రత్యర్థులు తనమీద దాడి చెయ్యకముందే తానే అకస్మాత్తుగా దాడి చేసాడు. దానితో వెంటనే యుద్ధానికి సిద్ధంగా లేని వారు ఓడిపోవడం ఇష్టంలేక అడవుల్లోకి పారిపోయారు.
కానీ ప్రతాపవర్మ వాళ్ళని అలా వదిలేస్తే మళ్ళీ ఇంకొంతమందిని కలుపుకుని తనపై యుద్ధానికి దిగే ప్రమాదం వుందని, శతృశేషం మిగలకూడదని అడవులలో వెతుకుతూ రాజ్యానికి రాలేదు.
మాలినీదేవి అతడు  ఎప్పుడు వస్తాడో, ఏ సమాచారం తెలుస్తుందో అని ఎదురు చూస్తోంది.
*****
ఈ కథను ఇక్కడిదాకా చదివిన తేజోవతి అనుకుంది.” ప్చ్! తన పరిస్థితి  కూడా ఇంతే!” తన భర్త
ఇండియన్ ఆర్మీలో వున్నాడు.
రాణా ప్రదీప్ తనతో కలిసి చదువుకున్నాడు.  రాణాకి మొదటినుంచీ ఆర్మీలో చేరి దేశాన్ని రక్షిస్తూ 
దేశసేవ చెయ్యాలని కోరిక.
ఎవరైనా సైన్యాధికారులు రిటైరయినవాళ్ళ ఇళ్ళకి వెళ్ళి చాలా విషయాలు వివరంగా తెలుసుకునేవాడు.
ఆ విధంగా  ఇష్టంగా డిఫెన్స్ ఎకాడమీలో చేరి  పరీక్షలు పాసయి శిక్షణ పూర్తి చేసుకుని ఉద్యోగరీత్యా సరిహద్దు
ప్రాంతానికి వెళ్ళాడు.
అతనితో వివాహానికి  తన తల్లిదండ్రులు ఇష్టపడలేదు.. ఎందుకంటే ఇద్దరూ  కలిసి వుండే అవకాశం తక్కువని. అంతే.
అయితే యశోవతి పట్టుబట్టి “దేశానికి రక్షణగా వుండే రాణా ప్రదీప్ తో తన వివాహం జరగా”లంది.
పెళ్ళయిన సంవత్సరం వరకు కలిసేవున్నారు. తరువాత చైనా వారు అకస్మాత్తుగా రాత్రి సమయాల్లో దాడిచేసి
ఇబ్బంది పెడుతున్నారని ప్రదీప్ కి అక్కడ డ్యూటీ వేసి పంపించారు.
వెళ్ళి రెండేళ్ళు దాటింది. ఆ గాల్వన్ నదీతీరంలో  అక్కడెలావున్నాడో!
ఏమైనా తినడానికి సమయముందో లేదో?  ఆ చలిలో ,వానలో, మంఛులో ఎలావున్నారో? కిందటి నెలనుంచీ ఒక్కసారైనా వస్తే  బాగుండుననిపిస్తోంది.ఏమిటో! ఏపని చేసినా తనమాటలు,చేతలు గుర్తొస్తున్నాయి.” అనుకొంది
” పెళ్ళవగానే తనని చాలా ప్రదేశాలకు తీసికెళ్ళి చూపించాడు..ఇండియాలో  కేరళ మున్నార్, అలెప్పీ బోట్ హౌస్ లో రాత్రంతా ఉన్నారు.
ఇంకా ” గోవా” బీచ్ లు, నెమళ్ళు, ప్రకృతి అందాలు, కార్తీక పౌర్ణమి నాడు ఆగ్రాలో తాజ్‌మహల్ వెన్నెలలో ఎంత
అందంగా వుంది? అక్కడ వెన్నెల్లో తమ పెళ్ళి రోజు తనకి మంచి తెలుపు రంగు చీరమీద సెల్ఫ్ డిజైన్ ఢిల్లీలో కొన్నాడు. ఇద్దరూ ఆ వెన్నెల్లో ఫోటోలు తీయించుకున్నారు.
ఓసారి ఆ ఫోటోలు ఆల్బమ్ తీసి చూసింది.
తనకి, ప్రదీప్ కి పూలమొక్కలు పెఃచడం చాలా యిష్టం.
అంతేకాదు ఆ పూలు విచ్చుకునేటప్పుడు చూడాలని కోరిక. ఒక మొగ్గ కనిపిస్తే అది రెండు రోజులకో
విడుతుందని అనుకొని కెమేరా పట్టుకుని కూర్చుని కబుర్లు చెప్పుకుని మర్చిపోయి చూస్తే ఆ పువ్వు విచ్చుకుని ఉండేది.
“అయ్యో” చూడలేదే! ” అనుకునేవారు.
వర్షం పడుతుంటే “మిర్చిబజ్జీలు తిందామా? ” అని అడిగి అతనే వంటింటిలోకి వెళ్ళి వాము మిరపకాయల్లో
కూరి  రెడీచేసి  పిలిచేవాడు.
” ఏమిటో ఎన్ని జ్ఞాపకాలో! “ఎప్పుడొస్తాడో ? ఫోను చేస్తాడేమో! మళ్ళీ  గుర్తొచ్చింది
ఫోను చెయ్యకూడదు. సిగ్నల్స్ ని బట్టి శతృవులు తెలుసుకుంటారని.
మరెలా?
పోనీ  అతని చిత్రాన్ని గీద్దామని వాటర్ కలర్స్, బ్రష్ లు తీసింది.  ఫైన్ ఆర్ట్స్ లో నేర్చుకుంది.
మొదలెట్టింది. కానీ ఇదేమిటి? చేతులు వణుకుతున్నాయి? ”
అతని చిత్రమునైనా చూడలేనా? ఛఛ  నా చేతులే నాకు శతృవుల్లా వున్నాయి.” అనుకొని  “అయ్యో కన్నీరు కూడ వస్తోంది. ఏమీ కనిపించటంలేదు. అందుకే బొమ్మ వెయ్యలేక పోతున్నాను.”
మళ్ళీ తాము తిరిగిన దేశాలు, అక్కడ కొనుక్కున్న వస్తువులన్నీ అలా పరీక్షగా  చూసింది.
దుబాయ్, మారిషస్,  శ్రీలంక ఇంకా రెండు మూడు దేశాలు చూసేరు.
అవన్నీ గుర్తు చేసుకుంటూ కావ్యనాయిక  ప్రోషిత భర్త్రుక” లా
దూరతీరాలనున్నప్రదీప్ కోసం ఎధురు చూస్తూ
” ఏడ తానున్నాడు బావా!
అందాల ఓ మేఘమాలా!”
ఇంకా ” ఆకాశదేశాన, ఆషాఢమాసాన
వినిపించు ఓ మేఘమా” అంటూ అతనికిష్టమయిన పాటలు పాడుతూ
” ఓ మేఘమా! నువ్వయినా తొందరగా తీసుకురా!  ” అంటూ ఎదురు చూసింది
ప్రోషితభర్త్రుక  తేజోవతి.
ప్రోషితభర్తృక లక్షణము:-
పతి దూర దేశాలు ప్రాంతాలలో దేశరక్షణ ఇంకా సహాయార్థమై ఉన్నప్పుడు అతనిని తల్చుకుంటూ జ్ఞాపకాలను చూసుకుంటూ ఎదురు చూసే భార్య లేక కావ్యనాయికను ప్రోషితభర్తృక అంటారు.
 
రచన: వోలేటి స్వరాజ్యలక్ష్మి

 
7 వ స్కంధము, 28 వ కథ
బ్రహ్మ సృష్టిని చేయుట
 
విష్ణు భగవానుని నాభి కమలమునుండి బ్రహ్మ ఉత్పన్నమయ్యెను. సృష్టి కార్యక్రమమును బ్రహ్మ మిక్కిలి తపమొనరించిన తరువాత భగవతి యొక్క వరముచే ఆరంభించెను. మొదట ఏడుగురు మానస పుత్రులు ఉదయించిరి. 1. మరీచి 2. అంగిరా 3. అత్రి 4. వశిష్టుడు 5. పులహుడు 6. క్రతువు 7. పులస్త్యుడు.
బ్రహ్మయొక్క రోషమునుండి రుద్రుడు, ఒడినుండి నారదుడు, బొటనవ్రేలినుండి దక్ష ప్రజాపతి ఉదయించిరి. సనక సనందనాది మానసపుత్రులు అట్లే జన్మించిరి.
ఎడమ చేతి బొటన వ్రేలునుండి దక్షుని పత్ని జన్మించెను. ఆమె అందమైనది. పురాణములలో ఆమె ‘‘వీరణ’’ అని పిలువబడెను. ‘‘అసిక్నీ’’ అని కూడా ఆమెకు పేరుగలదు. దక్షప్రజాపతికి మొదట 5,000 మంది వీరణ గర్భమునుండి ఉత్పన్నమైరి. వారందరినీ నారదుడు వనములకు పంపివేసెను. నారదునికి గర్భవాసము శాపమునిచ్చి మరల అరువది మంది కన్యలను ఉత్పన్నము చేసెను. నారదుడును వీరణి గర్భమున ప్రకటితుడయ్యెను.
కశ్యపునికి 13గురిని, 10మంది ధర్మునకు, 27గురు చంద్రునకు, ఇద్దరిని భృగువునకు, నలుగురుని అరిష్టనేమికి, మరి నలుగురిని అంగీరసునికి ఇచ్చి పెళ్ళిచేసెను.
సర్వదేవతలు, మానవులు ఈ కన్యల సంతానమే (పుత్రులు, పుత్రికలు, పౌత్రులు), కాని వారెవరికీ ఒకరియందు మరియొకరికి ద్వేషమే గాని, ప్రేమలేదు. యిట్లు దక్షప్రజాపతి సంతానమే సర్వజనుల పుట్టుకకు కారణమయ్యెను. ఆ మునుల యొక్క సంతానమే ఈ దేవతలూ, మానవులూను.
 
 
 
 
 
7 వ స్కంధము 29వ కథ
సూర్యవంశ రాజులు
 
బ్రహ్మ 10వేల సంవత్సరములు తపమొనరించి మానస పుత్రులను ప్రకటించెను. వారిలో మరీచి మొదటివాడు. మరీచి కొడుకు కశ్యపుడు. దక్షప్రజాపతి 13మంది కన్యలను కశ్యపునకిచ్చి వివాహము చేసెను. దేవతలు, దానవులు, యక్షులు, సర్పగణములు, పశువులు, పక్షులు ఆయన సంతానమే. వారందరికీ కాశ్యపసృష్టి అని పేరు గల్గెను.
దేవతలలో శ్రేష్ఠుడు సూర్యుడు. వివశ్వంతుడు అనిపేరు. ఆయన కుమారుడైన వైవస్వత మనువునకు శాసనకార్యము అప్పజెప్పబడెను. ఆ మనువునుండి సూర్యవంశము వృద్ధి చెందెను.
ఆ మనువుకు 1. ఇక్ష్వాకుడు 2. నాభాగుడు 3. ధృష్ట 4. శర్వాతి 5. నరిష్మంతుడు 6. ప్రాంశుడు 7. నృగుడు, 8. దిష్ట 9. కరూషుడు 10. పృషధ్రుడు అనే కుమారులు కల్గిరి. పెద్దవాడు ఇక్ష్వాకుడు. వానికి 100 కుమారులు.
వారిలో వికుక్షి అనేవాడ ఆత్మజ్ఞాని.
నాభాగుని కుమారుడు ప్రతాపవంతుడైన అంబరీషుడు.
ధ్రష్టుని కొడుకు ` దార్ష్యుడు. యితడు బ్రాహ్మణకర్మలు చేసేవాడు.
శర్వాతి కొడుకు అనర్తకుడు.
అనర్తుడి కొడుకు రేవతుడు
క్షువుడి కుమారుడు ఇక్ష్వాకుడు.
వాడికి వందమంది పుత్రులు.
ఇక్ష్వాకుని కుమారులలో పెద్దవాడు వికుక్షి.
వికుక్షికి శశాదుడు అనే పేరుగలదు.
ఇక్ష్వాకుని తరువాత అతడే అయోధ్యకు రాజు.
అతడు సరయూనది తీరమున అనేక యజ్ఞములు చేసెను.
వకుక్షి కొడుకు కకుత్థ్సుడు
వాడికే ఇంద్రవాహనుడు, పురంజయుడు అని పేర్లు గలవు.
ఈ కకుత్థ్సుడనేవాడు మహావీరుడు. దేవతలను పీడించుచున్న దానవులను ఓడించుటకు విష్ణువు దేవతలను కకుత్థ్సుని వద్దకు పంపెను. అతడు దానవులతో యుద్ధమునకు అంగీకరించి ఇంద్రుని వాహనముగా ఉండాలని కోరాడు. వెంటనే శ్రీహరి ఆజ్ఞతో అంగీకరించి వృషభరూపుడైన ఇంద్రుని కుముదము మీద కూర్చుని పోరు సలుపుటచే అతనికి కకుత్థ్సుడు అనే పేరు వచ్చెను. ఇంద్రుడు వాహనమయ్యాడు కనుక ఇంద్రవాహనుడయ్యాడు. దైత్యులను ఓడించాడు గనుక ‘‘పురంజయుడయ్యాడు’’.
కకుత్థ్సుని కుమారుడు అనేన.
అనేన కొడుకు పృథువు – విష్ణువు అంశ.
పృథువు కుమారుడు – విశ్వరంద్రి.
విశ్వరంధ్రుని కొడుకు చంద్రుడు.
చంద్రుని కొడుకు యువనాశ్వుడు.
యువనాశ్వుని కొడుకు శావంతుడు. అతడే శావంతి అనే రాజ్యమును నిర్మించెను.
శావంతుని కొడుకు బృహదశ్వుడు.
బృహదశ్వుని కుమారుడు కువలాశ్వుడు. అతడు దుంధువు అనే రాక్షసుడిని చంపి దుంధుసారుడయ్యెను.
కువలాశ్వుని పుత్రుడు దృఢాశ్వుడు.
దృడాశ్వుని కొడుకు హర్యశ్వుడు.
హర్యశ్వుని కొడుకు – నికుంభుడు.
నికుంభుని కొడుకు బర్హణాశ్వుడు.
అతని కొడుకు కృశాశ్వుడు.
వాడు కొడుకు ప్రసేనజిత్తు.
ప్రసేనజిత్తు కొడుకు యేవనాశ్వుడు.
యేవనాశ్వుడి కొడుకు మాంధాత. ఈ మాంధాత నూటయెనిమిది భవ్య భవనములు నిర్మించెను. జగదంబికను సంతుష్టపరుచుటకు గొప్ప గొప్ప తీర్థములను మందిరములను నిర్మించెను. యితడు స్త్రీ గర్భము నుండి గాక తండ్రి గర్భమున జన్మించెను. తండ్రి ఉదరమును చీల్చి దానినుండి బయటకు వచ్చెను.
రాజగు యేవనాశ్వునికి వందమంది భార్యలున్నారు. గాని సంతానము లేదు. అతడు మిక్కిలి దుఃఖితుడై వనములకు వెళ్ళిపోయెను. అచట ఋషులు, మునులు అతని దుఃఖమునకు కారణము గ్రహించి మంత్రములతో జలమును అభిమంత్రించి వారు ఒక కలశమును యజ్ఞశాల యందు వుంచగా ఆ రాజు దాహార్తుడై రాత్రివేళ యందు ఆ మంత్రజలమును త్రాగెను. రాణికి ఇవ్వవలసిన జలము రాజు త్రాగెను. మునులు ఆ విషయమును తెలుసుకొని విధి బలీయమైనదని గ్రహించి యజ్ఞమున పూర్ణాహుతి నొసగి వెళ్ళిపోయిరి. ఫలితముగా రాజు ఉదరమున గర్భము నిలిచెను. సమయము పూర్తికాగా రాజు దక్షిణ ఉదరమును చీల్చుకొని ఒక పుత్రుడు ఉదయించెను. దేవతల కృపవలన రాజు కెట్టి ఆపద కలుగలేదు. మంత్రులు ఆ బాలుడు ఎవరి పాలు తాగునని అరచిరి. ఇంద్రుడు తన వేలిని అతని నోటిలో పెట్టి నేను రక్షించెదనని పల్కెను. అతడే మాంధాత. పెరిగి పెద్దవాడై చక్రవర్తి అయ్యెను. అతడంటే చోరులకు దోపిడిదార్లకు భయము. ఇంద్రుడు అతనిని ‘‘త్రసద్దస్యుడు’’ అని పిలిచెను. మాంధాత భార్య శశివిందుని పుత్రిక విందుమతి.
మాంధాతకు ఇద్దరు పుత్రులు – పురుకుత్సుడు, ముచుకుందుడు.
పురుకుత్సుని కొడుకు అరణ్యకుడు. ఇతనికి పితృభక్తి మెండు.
అరణ్యకుని కొడుకు – బృహదశ్వుడు.
బృహదశ్వుని కొడుకు – హర్యక్షుడు.
హర్యక్షుని కొడుకు – త్రిధన్వుడు.
అతని కొడుకు – అరుణుడు.
అరుణుని పుత్రుడు – సత్యవ్రతుడు. ఎనలేని సంపద ఉండెను. అతడు మూర్ఖుడు, లోభి, కాముకుడు. అనేక అపరాధములు చేయుచుండగా వశిష్ఠుడు అతనికి భూమండలమున త్రిశంకుడనే పేరుతో ఉందువని శపించెను.
త్రిశంకుని పుత్రుడు – హరిశ్చంద్రుడు.
 
 
 
 
 
 
 
 
7వ స్కంధము 30 వ కథ
దుర్గ, శతాక్షి, శాకంబరి నామముల చరిత్ర
 
జగజ్జననికి అనంతనామములు గలవు. యిప్పుడు చెప్పబోయే కథలో అమ్మవారికి దుర్గ, శతాక్షి, శాకంబరి అనే నామములు ఎట్లు వచ్చెనో చెబుతోంది.
ప్రాచీన కాలమున హిరణ్యాక్షుని వంశములో దుర్గముడనే దానవుడు ఒక రాజగురువుకి పుత్రుడుగా పుట్టాడు. మిక్కిలి భయంకరుడు, దేవతలకు ప్రియమైనవి, విలువైనవి వేదములు కనుక వాటిని దొంగిలించితే వారి గౌరవము తగ్గిపోతుందనే దుష్ట ఆలోచనతో ఆ రాక్షసుడు వాటిని పొందుటకు వేయి యేళ్ళు కేవలం వాయుభక్షకుడిగా తపస్సు చేసి, తన ఘోరతపముచే బ్రహ్మను ప్రసన్నం చేసుకొని వేదములు తనకు లభించాలని, దేవతలను ఓడిరచే బలం కావాలని కోరుకున్నాడు. తపమునకు మెచ్చిన బ్రహ్మ అట్లే యగునని వరమొసగి అంతర్థాన మయ్యెను. అప్పటి నుండి బ్రాహ్మణులు వేదమంత్రములు మరచిపోయిరి. స్నాన, జప, తప, హోమ, యజ్ఞములు మొదలగు వైదిక కర్మలన్నీ నశించెను. సృష్టి యంతటనూ ఘోర అనర్థము జరిగిపోయెను. యజ్ఞములు లేవు, హవిస్సులు లేవు, ఘోర కరువు, వర్షములు లేవు, వందలాది సంవత్సరాలు పంటలు లేక పొలములు ఎండిపోయాయి. నీరు ఒక్క చుక్క కూడా లేక మనుషులు, పశువులు ప్రాణములు విడిచి పెడుతున్నారు. శవములు గుట్టలుగా ప్రోగు అగుచుండెను. రాక్షసులు అహంకారముతో దేవతల అమరావతిపై బడి చుట్టుముట్టిరి. అసమర్థులై దేవతలు హిమాలయములకు, కొండలు, గుట్టల లోకి పారిపోయి తలదాచుకున్నారు. అక్కడే జగదంబను ధ్యానము చేయుచు కాలము గడుపుచున్నారు. బ్రాహ్మణులు అన్నీ మరిచిపోయి వనముల తిరుగుచు విచారించుచుండిరి. చివరకు హిమాలయములను చేరుకొని వారు కూడా ఆ పరమేశ్వరిని సమాధి, ధ్యానము, పూజల ద్వారా స్తుతించసాగిరి. ‘‘అమ్మా! నీ మాయవలనే యిట్లు జరుగుచున్నది. నీకు తెలియని సృష్టి లేదు. ఈ భయంకర విపత్తునుండి మమ్ములను కాపాడు తల్లీ! వేదాంతవేద్యవు. చిద్రూపిణివి, సకల ఆగమ శాస్త్రములు ‘సతి’, ‘సతి’ అని నిన్ను స్తుతించుచున్నవి. అమ్మా భగవతి శరణు శరణు అని వారంతా విలపించుచుండిరి.
అ భువనేశ్వరి, మహేశ్వరి అఖండ తేజముతో అనంత నేత్రములతో దివ్యరూపమున వారికి దర్శనమొసగెను. కన్నులు నీలి కమలముల వలె ప్రకాశించుచుండెను. చేతులలో బాణములు, కమల పుష్పములు, చిగురుటాకులు, దుంపలు, కూరగాయలు ఉండెను. ఆకలి దప్పులు తొలగించే శాకములు. ఖాద్య పదార్థములు, రసభరితమైన ఫలములు ఆమె హస్తములందు సుశోభితములై ఉన్నవి. గొప్పధనుస్సు కూడా ఉన్నది. సహస్రకోటి సూర్యకాంతితో ఆమె గొప్ప వెలుగు పుంజము వలె ఉన్నది. ఆ కరుణామయి అనంత నేత్రములనుండి నీరు ఉబకసాగెను. తొమ్మిది రాత్రులు కుంభవృష్టి కురిసెను. కన్నుల నుండి అశ్రుధారలు జలధారలై కురిసెను. ప్రాణులన్నీ సంతుష్టిని చెందాయి. నదులు సముద్రములు నీటితో నిండి కలకలలాడెను. దాగి ఉన్న దేవతలు బయటకి వచ్చిరి. వారును ఆ పరమేశ్వరిని మనః పూర్వకముగా కన్నీట జలములతో శరణాగతిని వేడిరి. అనేక విధముల స్తుతించిరి. వారి శక్తిని తిరిగి వారికిమ్మని ఆ దుర్గముని జయించి వారిని కాపాడమని పరిపరి విధముల స్తుతించిరి. ఆ పరమేశ్వరి కరుణామయి. వారి దీనమైన ఆలాపములను విని కరిగిపోయెను. అనేక శాకములను, రుచికర ఫలములను, అన్నమును ఇచ్చి, పశువులకు కొత్త తృణములను ఒసగెను. అందుచే ఆమెను వారందరూ ‘‘శాకంబరి’’ యని పిలిచిరి. వేల కొలది కన్నులతో జలమును ఒసగినది కావున ఆమెను ‘‘శతాక్షి’’ నామముతో పిలిచిరి.
దుర్గమునికి ఈవార్త తెలిసి వాడు అంతులేని సైన్యముతో దేవతలపైకి యుద్ధమునకు వచ్చెను. భగవతి నలువైపుల నుండి తేజోమయ చక్రముచే దేవతలను కాపాడుచూ దుర్గమునిపై బాణ పరంపర కొనసాగించెను. ఆమె నుండి అనేక శక్తులు ఉద్భవించెను. కాళిక, తారిణి, బాలా, త్రిపుర, భైరవి, రమా, బగలా, మాతంగి, త్రిపురసుందరి, కామాక్షి, దేవి తులజా, జంభినీ, మోహిని, ఛిన్న మస్త, గుహ్యకాళీ మొదలగు శక్తులు ఉద్భవించి దుర్గముని సైన్యముతో మహాయుద్ధము చేసెను. శంఖ మృదంగముల శబ్దములతో భీతిని గొల్పిరి. స్వయముగా దుర్గముడు యుద్ధమునకు దిగెను.
మహేశ్వరికి, దుర్గమునికీ భయంకర యుద్ధము జరిగెను. వాడి గుర్రములను తన బాణములతో నేలగూల్చెను. జగదంబ ప్రయోగించిన ఐదు బాణములతో దుర్గముని ధ్వజము, రథము కూలెను. వాడి వక్షస్థలమును బాణములు చీల్చివేయగా ఆ భయంకర దానవుడు నేలగూలెను. వాడి తేజము అమ్మలో కలిసిపోయెను. బ్రహ్మ, విష్ణు, మహేశ్వరుల, సకల దేవతలు అంబను వేనోళ్ళ శతాక్షియని, శాకంబరి యని, కొనియాడిరి. ఆ పిమ్మట మహేశ్వరి దైత్యులనుండి వేదములను లాగికొని దేవతల కొసగెను.
ఆ వేదములు లుప్తమైన కారణముచే అనర్థము జరిగెనని, బ్రాహ్మణులు నిత్యము వేదములను పఠించుచు తనను పూజించవలెనని, వేదవాణి తన శరీరమని, వాటిని రక్షించవలెనని మధురముగా బల్కెను. నా చేతిలో దుర్గముడను రాక్షసుడు హతమయ్యెను గనుక ‘‘దుర్గ’’ యను నామముతో తనను పిలిచిన వారు ఎవరైనను తన మాయను చిన్నాభిన్నము చేసి తన స్థానమును పొందెదరని దేవి పలికెను.
నిరంతరము ఈ అధ్యాయమును శ్రవణము చేసినచో సకల శుభములు కల్గును. సకల కోరికలు సిద్ధించుటయే గాక అంతమున దేవీ సన్నిధానమునకు చేరుదురు అని వ్యాసుడు జనమేజయునికి పరమేశ్వరి మహిమను తెలిపెను.
ఆమె చరణ కమలములు దివ్య రత్నములు. శ్వాకేశ్వేతర శాఖాధ్యాయ మహాపురుషులు శ్రుతియందు స్పష్టముగా నిట్లు చెప్పిరి. జన్మ సాఫల్యమునకు భగవతి నారాధించి, త్యాగిjైు వైరాగ్యభావముతో ధ్యానము చేయాలి. వేదాంతము దీనిని స్పష్టీకరించినది. భగవతిని కీర్తించితే సంసార బంధములనుండి జనులు ముక్తులగుదురు. యిదిస్వయముగా వ్యాసముని జనమేజయునికి భగవతి అంబను ఆరాధించవలసిన విధానమును వివరించి చెప్పెను. సూర్య, చంద్ర వంశ రాజులెందరో ఆమెను ఉపాసించి పరమ ధార్మికులైరి.
8వ స్కంధము, 31 వ కథ
శ్రీ మహావిష్ణువు యజ్ఞ వరాహముగా ఆవిర్భవించుట
 
బ్రహ్మ మానస పుత్రుడగు నారదమహర్షి భూమండలమున విహరించుచు భగవంతుడగు నారాయణాశ్రమమును చేరెను. పురాణ పురుషోత్తముడు, జగదోద్థారకుడు, సర్వజ్ఞాని, అయన నారాయణుని ఆద్యతత్త్వమును గురించి తెలుపమని నారదుడడుగగా యోగీశ్వరుడైన ఆ స్వామి యిట్లు చెప్పెను.
స్వాయంభువ మనువు బ్రహ్మకుమారుడు. ఆయన భార్య శతరూప. ఒకసారి ఆ మనువు తన తండ్రిని ప్రజాసృష్టి జరుగు మార్గమునకు సాధన గూర్చి అడుగగా బ్రహ్మ భగవతీ భువనేశ్వరిని ఉపాసించమని చెప్పెను. మనువు వెంటనే వేదమయి, సకల దేవతారాధ్యమయి పరమేశ్వరిని అనేక విధముల స్తుతింపగా ఆ దేవి ప్రసన్నురాలై ఈ ప్రజాసృష్టి తప్పక జరుగునని ఎవరైనను భక్తితో తనను ప్రసన్నురాలను చేసుకొని అతడు చేసిన స్తోత్రమును చదివినచో వారి కీర్తి, విద్య, ప్రజలు, తేజస్సు వృద్ధి పొందునని చెప్పెను. ఆమె అంతర్థానమవగానే స్వయంభువ మనువు మరల తన తండ్రి వద్దకు వచ్చి ఆ దేవి తనను కరుణించి వరమొసగెనని చెప్పెను.
బ్రహ్మకు సందేహము కలిగెను. తాను ఎప్పటినుండో ఈ జగత్తును సృష్టించుచున్నాను అది నిలవక నీటిలో కలిసిపోవుచున్నది. అతడిట్లు ఆలోచించుచుండెను. సకల దేవతలు, మరీచి నలువైపులా విరాజమానులై ఉన్నారు. ఇంతలో బ్రహ్మ నాసిక అగ్రభాగము నుండి ఒక చిన్న వరాహ శరీరము అకస్మాత్తుగా ప్రకటితమయ్యెను. దాని పొడవు కేవలము ఒక అంగుళము. అది అలా అలా పెరగసాగెను. దాని ఆకారము ఒక పెద్ద ఏనుగువలె అయ్యెను. బ్రహ్మాది దేవతలందరూ ఆ సూకర రూపమును చూసి ఆశ్చర్యపోయిరి. మొదట అంగుష్ఠ ప్రమాణమై యిట్లు విశాల రూపము పొందినది. ఇది తప్పక ఆ మహావిష్ణువే అయి ఉండునని వారంతా తలచిరి. అప్పుడు ఆ వరాహము పెద్ద శబ్దముతో ఘర్జించెను. సర్వలోకవాసులు, మునులు, యోగులు ఆ ఘర్‌ఘరావమును విన్నారు. ఋక్‌, సామ, యజుర్వేదములో ఉన్న ఉత్తమ వైదిక స్తోత్రముల ద్వారా ఆ వరాహస్వామిని స్తుతించారు. ఆ స్తుతులను విని కరుణామయుడైన స్వామి వారి ననుగ్రహించెను. వెంటనే అచటి జలములోనికి ప్రవేశించెను. అతని భయంకరమైన తాకిడికి సముద్రుని హృదయమున అలజడి రేగెను. నన్ను రక్షింపుము అని ప్రార్థన చేసాడు సముద్రుడు. ఆ వరాహస్వామి జలముల అడుగున చొచ్చుకొని పోయి భూమిని వెదకుచు నలువైపులా ఆ జలములో తిరుగుచుండెను. అన్ని వైపులా వాసన చూస్తూ జలము అడుగునకు, రసాతలమునకు వెళ్ళి అక్కడ పృధివి ఉనికిని తెలుసుకొని అ భూమిని తన కోరల కొనలతో పైకెత్తెను. ఆ సమయమున ఒక పెద్ద ఏనుగు కమలమును తన దంతములమీద ఉంచుకొనెనా అనునట్లు ఆ యజ్ఞేశ్వరుడు, యజ్ఞవరాహస్వామి వెలుగుచుండెను. భూమిని తన కోరలపై నిలిపి ప్రకాశించుచుండిన స్వామిని చూచి సకల దేవతలు గొప్ప శాంతిని పొందిరి. బ్రహ్మ కమల లోచనుడైన ఆ శ్రీహరికి ప్రణామము చేసి స్వామీ సకల చరాచర సృష్టి చేయమని నన్ను నియమించావు. నీ సహాయముననే దేవతలు అమరులైరి. అగ్ని, ఇంద్రుడు, సూర్య చంద్రులు నీ ఆనతిమీదనే సర్వకార్యముల నొనర్చుచున్నారు. దిక్పాలకులు నీ ఆజ్ఞకు బద్ధులు. యక్ష, కిన్నెర, కుబేరులు నీ అధీనులు. సర్వము నీ విభూదియే అని అనేక విధముల ఆ స్వామిని స్తుతించెను. అదే సమయమున అచటికి హిరణ్యాక్షుడు వచ్చెను. వాడు అహంకారియై మార్గమును ఆపగా శ్రీహరి గదాఘాతముతో వానిని హతమార్చెను. భూమిని జలముపై నిడెను. ఆ దానవుని రక్తముచే స్వామి దేహము తడిసిపోయెను. కోరల సాయముతో స్వామి పృధివిని ఎత్తెను. జలముపై దింపెను. పిదప తన పరంధామమునకు వెళ్ళిపోయెను. ఆ భూమిని రసాతలమునుండి తెచ్చుటకు స్వామి అట్టి వరాహరూపమును పొంది లీల చేసెను. ఈ ఉత్తమ చరిత్ర అధ్యయనము, శ్రవణము, సకల పాపములను హరించును. విష్ణులోకమునకు వెళ్ళుటకు అర్హుడగును.
 
 
 
8వ స్కంధము, 32 వ కథ
ప్రాణుల సృష్టి
 
దేవతలు, మానవులు, పశువులు మొదలగు ప్రాణులసృష్టికి కారణము ఎవరు అనే విషయం తెలుసుకుందాం.
బ్రహ్మ కుమారుడైన స్వాయంభువ మనువు తండ్రి ఆజ్ఞ ననుసరించి తన హృదయమునందు ప్రజాసృష్టి చేయుటకు సంకల్పించెను. అతడి భార్య శతరూప. మనువుకు ఇద్దరు కుమారులు, ముగ్గురు కుమార్తెలు. ప్రియవ్రతుడు, ఉత్తానపాదుడు మరియు అకూతి, దేవహూతి, ప్రసూతి. అకూతిని రుచి అను వానికి, దేవహూతిని కర్దమ మునికి, ప్రసూతిని దక్షప్రజాపతికి వివాహము జరిపించెను. వీరికి పుట్టిన ప్రజలందరూ జగత్ప్రసిద్ధి పొందిరి.
రుచికి అకూతి గర్భమున అదిపురుషుడైన భగవంతుడు యజ్ఞపురుషుడుగా జన్మించెను. కర్దముడు, దేవహూతులకు భగవంతుడు కపిలుడుగా ప్రకటితమయ్యెను. ఈ కపిలుడు సాంఖ్యశాస్త్రమునకు ఆచార్యుడు.
దక్షప్రజాపతికి ప్రసూతి ద్వారా అనేక కన్యలు ఉదయించిరి. వీరికి దేవతలు, మానవులు, పశువులు మొదలగు సంతానము కలిగినది. స్వాయంభువ మనువు మన్వంతరము నందు యజ్ఞపురుషుడు ప్రకటితమవ్వడం, మహాత్ముడు, యోగి, భగవంతుడైన కపిలుడు కర్దముని ఆశ్రమంలోఉండి తన తల్లిjైున దేవహూతికి పరమ జ్ఞానోపదేశము చేయుట జరిగినది. ఆయన ముందు సమస్త విద్యలు శిధిలములయ్యెను. ధ్యానయోగములను, ఆధ్యాత్మ సిద్ధాంతమును కపిలుడు ప్రతిపాదించెను. సకల అజ్ఞానమును తొలగించే ఆ శాస్త్రమే కపిల శాస్త్రముగా, కపిల గీతగా ప్రసిద్ధి చెందెను. అతడు గొప్పయోగి. సాంఖ్యశాస్త్రము ప్రవక్తకుడు, తల్లికి జ్ఞానోపదేశము చేసి అతడు వనములలో పులహుడు అనే ముని ఆశ్రమమునకు వెళ్ళిపోయెను. యిప్పుడు కూడా ఆ స్వామి అచ్చటనే విరాజమానుడై యున్నాడు. అతడి పేరు తలచుకోగానే సాంఖ్యయోగము సిద్ధించును. ఇట్లు స్వాయంభువ మనువు యొక్క ముగ్గురు పుత్రికల ద్వారా ఈ దేవతలు, మానవులు, పశువుల సృష్టి జరిగినది.
 
 
 
8వ స్కంధము, 33 వ కథ
సప్త ద్వీపములు –  సప్త సముద్రములు
 
సప్తద్వీపములు, సప్త సముద్రములు ఎట్లు ఉత్పన్నమయ్యెనో తెలుసుకుందాం.
బ్రహ్మపుత్రుడైన స్వాయంభువ మనువు యొక్క జ్యేష్ట కుమారుడు ప్రియవ్రతుడు. తండ్రి సేవయందే లగ్నమై యుండే వాడు. పిత్రుభక్తి మెండు. విశ్వకర్మ యను ప్రజాపతి యొక్క పుత్రిక బర్హిష్మతితో వాని వివాహము జరిగినది. ఆమె మంచి గుణవతి, శీలవతి.
వారికి 10 మంది పుత్రులు పుట్టారు. ఒక కుమార్తె. పేరు ఊర్జస్వతి. కుమారులు అగ్నేద్రుడు, యుద్మజిహ్వుడు, యజ్ఞబాహువు, మహావీరుడు, రుక్మశుక్రుడు, ధ్రుతపృష్ఠుడు, సవనుడు, మేధాతిథి, అగ్నిహోత్రుడు, కవి. వీరిలో ముగ్గురు వైరాగ్యముతో ఆత్మవిద్యాసాధనకై పరమహంసాశ్రమము స్వీకరించారు.
ప్రియవ్రతుని రెండవ భార్యకు ముగ్గురు పుత్రులు ` ఉత్తముడు, తాపసుడు, రైవతుడు. వారు ఒక్కొక్క మన్వంతరములకు అధిష్టాతగా ఉన్నారు.
ఒకనాడు సూర్యుడు భూమియొక్క ప్రధమభాగమున ఉదయించునప్పుడు ఆ భాగమంతా వెలుగుగానూ, రెండవభాగము అంధకారముగాను ఉండుట ప్రియవ్రతుడు గమనించి తన పాలనలో చీకటి భూమి మీద ఉండరాదని తన తపోబలముచే దానిని నివారించుతునని, సూర్యునితో సమానమైన రథమును ఎక్కి ఆ ప్రకాశమును వ్యాపింపజేయుచు ప్రధివికి ఏడుసార్లు ప్రదక్షిణ చేసెను. అలా పరిక్రమణ చేయునపుడు భూమిమీద గుంతలు ఏర్పడెను. అవి ఈ జగత్తుకు శ్రేయస్సు కలిగే ఏడు సముద్రములయ్యెను. వాటి మధ్య భూమి ఏడు దీవులుగా ఏర్పడెను. ఆ రథ చక్రపుటంచుల గుర్తుగల భాగములు పెద్ద అగడ్తలై ఏడు సముద్రములుగా మారెను.
జంబూ, ప్లక్ష, శాల్మలి, కుశ, క్రౌంచ, శాక, పుష్కరములను నామములు ఆ ద్వీపములకు కల్గెను. జంబూద్వీపే అని మనం పూజకు సంకల్పం చెప్పుకుంటాము కదా అదే ఈ జంబూ ద్వీపం. ఒక దానికంటే మరోటి రెండిరతల పరిమాణములో పెద్దవి. వీటికి నలువైపులా విభాగ క్రమములో సముద్రములున్నవి.
క్షార సముద్రముతో పరివృతమయిన మొదటి ద్వీపము జంబూ అనే పేరుగలది. అగ్నేద్రుడు దీనికి రాజు.
రెండవది పక్ష ద్వీపము ` చెఱుకు రసముతో నిండిన సముద్రము దీని చుట్టూ ఉన్నది. యుద్మజిహ్వుడు దీనికి అధిపతి. సురాసముద్రముచే చుట్టబడి ఉన్న శాల్మలి దీవికి యజ్ఞబాహువు రాజు.
అందమైన కుశ ద్వీపము చుట్టూ నేతి సముద్రము ఉంది. హిరణ్యరేతుడు దీనికి రాజు.
ధ్రుతపృష్ఠుడు క్రౌంచ ద్వీపమునకు అధిపతి దీని చుట్టూ క్షీరసాగరమున్నది.
శ్రేష్ఠమైన సుందరమైన శాక దీపము దధి మండోదక సముద్రముచే చుట్టబడి ఉంది. ఈ ద్వీపమునకు మేధోతిథి రాజు.
పుష్కర ద్వీపము మంచినీటి సముద్రముచే చుట్టబడి ఉన్నది. వీతిహోత్రుడు అధిపతి.
ప్రియవ్రతుని పుత్రిక ఊర్జస్వతి వివాహం శుక్రాచార్యునితో జరిగినది. యితడు రాక్షసుల గురువు. దేవయాని వీరికి పుత్రికగా జన్మించెను. యిట్లు సప్తద్వీపములు, సప్త సముద్రములు ప్రియవ్రతుని వలన ఏర్పడెను.
 
చూసారా మనం చూసే సముద్రాలు, ద్వీపాలు ఎలా ఏర్పడ్డాయో.
రచన: శ్యామసుందరరావు
 
ఔర్వ మహార్షి  కధ మహాభారతము ఆదిపర్వంలోని చైత్ర రద పర్వము అనే ఉప పర్వంలో 79,80అధ్యాయాలలో 55 శ్లోకాల్లో ఉంది.
ఈ కథను వశిష్ఠుడు తన మనుమడైన పరాశరునికి చెబుతాడు.  ఆంధ్ర మహాభారతములో నన్నయ ఈ కథను ఆదిపర్వం సప్తమాశ్వాసములో 132 వచనము నుండి 149 వ వచనము వరకు 18 గద్య పద్యాలలో ఎటువంటి మార్పులు చేయకుండా చెప్పాడు.   ఈ కథ మొత్తము అనౌచిత్యమైన అంశాలతో కూడుకొని ఉంటుంది.   ఋషుల మహాత్యము చెప్పటానికే ఈ కథలోని వృత్తాంతాలను జానపద కట్టు కదల ప్రభావముతో పండిత కవులు కల్పించిన కథగా ఒక వాదన కూడా ఉంది
ఔర్వుడు ఋషులలో కోపిష్టివాడు, ఉగ్రుడిగా పేరు పొందినవాడు.    ఈయన విష్ణు, బ్రహ్మ, భృగు చ్యవన, అప్రవానుల వారసుడు.    భృగు వంశస్తులకు క్షత్రియులకు ఘోర సంగ్రామము జరిగే సమయములో ఈయన జన్మించాడు.   ఔర్వమహర్షి తండ్రి అప్రవానుడు, తల్లి ఋచి.    శ్రీవత్సస గోత్ర మూల పురుషుడైన వత్స మహామునికి ఔర్వుడు మనుమడు ఔర్వుని కుమారుడే  రుచికుడు, రుచికుని కుమారుడే జమదగ్ని ఔర్వ మహాముని జన్మ వృత్తాంతము మరియు అతని పేరు వెనకాల కొన్ని ఆసక్తి కరమైన విషయాలు ఉన్నాయి  మహాభారతము లో చెప్పినట్లుగా  పూర్వము కార్తవీర్యర్జునిడి తండ్రి కృత వీర్యుడు అనే రాజు ఉండేవాడు. ఆ రాజు మునుల పట్ల ముఖ్యముగా భృగు వంశస్తుల పట్ల చాలా ఉదారంగా ఉంటూ వారికి భారీగా దానాలు చేస్తూ ఉండేవాడు.   ఆ మహారాజు దాతృత్వము వలన భృగు వంశస్తులు ధనవంతులు అయ్యారు.   రాజు మరణానంతరము అయన వారసులు ధనము లేని వారు అయినారు.  వారు బ్రాహ్మణులూ మోసము చేసి ధనము సంపాదించారని , అందుచేత వారు భృగు వంశస్తులను ధనము కోసము అర్ధించారు కానీ వారు నిరాకరించారు ఎందుచేతనంటే బ్రాహ్మణులకు ఇచ్చిన ధనాన్ని వెనుకకు తీసుకోరాదు అన్న ధర్మ సూక్షము ఉన్నది కాబట్ట భృగు వంశస్తులు వారి సంపదను అంటే బంగారాన్ని ఒక రహస్య ప్రదేశములో భూమిలో పాతి పెట్టారు.  ఈ విషయము తెలుసుకున్న క్షత్రియులు ఆశ్రమాలపై దాడి చేసే చాలా మంది భృగు వంశీయులను పిల్లలు ఆడవారు అనే విచక్షణ లేకుండా చంపారు. భృగు వంశస్తులు కూడా వీరత్వము కలిగినవారు అవటం వలన వారు కూడ యుద్దానికి తయారు అయినారు కానీ క్షత్రియులను ఎదుర్కోలేకపోయినారు.
ఈ పోరాటం జరుగుతున్నప్పుడు ఋచి అప్పుడే పుట్టిన బిడ్డను రక్షించుకోవటానికి తన తొడలో దాచుకుంది.  ఆ స్త్రీని చంపటానికి క్షత్రియులు దాడి చేసినప్పుడు ఆవిడ  తొడ నుండి శిశువు నెల మీద పడతాడు.  క్షత్రియులు ఆ శిశువును చంపాలని ప్రయత్నిస్తే ఆ శిశువు వెలువరించి దివ్య తేజస్సుకు  వారందరు  దృష్టిని కోల్పోతారు.   ఆ విధముగా శిశువు తొడలనుండి బయటపడ్డాడు కాబట్టి ఔర్వఅనే పేరుతో పిలవబడ్డాడు  (ఊరువు అంటే తొడ ఊరువు నుండి ఉత్పత్తి అయినా పదము ఔర్వ) వారందరును ఋచి దగ్గరకు వేల్లితాము తెలియక అజ్ఞానముతో తప్పుచేశామని క్షమించమని ప్రాధేయపడతారు అప్పుడు ఋచి ,”నేను ఏమి చేయలేదు మీ కళ్ళు పోవటానికి నా శిశువు యొక్క తేజస్సే కారణము. నాకు జన్మించిన శిశువు గర్భములోనే వేద వేదాంగాలను అభ్యసించిన గొప్ప తపస్సంపన్నుడు మీరు అతనినే వేడుకోండి”అని, ఔర్వునితో ,”నాయనా వారు తెలియక తప్పు చేశారు వారు చేసిన తప్పులకు వారు ప్రాయశ్చిత్త ము చెందుతున్నారు కాబట్టి వారిని క్షమించు,” అని  తల్లి కోరగా ఔర్వుడు ఆ రాజకుమారులందరిక్ దృష్టి వచ్చేటట్లు చేసాడు వారు ఆనందముగా ఔర్వుని నమస్కరించి వెళ్లిపోయారు.
ఔర్వుడు పెద్దవాడు అయినాక తనతండ్రి ఇతర బంధువులు రాజవంశీకుల వల్ల చంపబడ్డారని ఆగ్రహించి వారి మీద ప్రతీకారము తీర్చుకోవటానికి శక్తి పొందటానికి తపస్సు ప్రారంభించాడు ఈ ఘోర తపస్సుకు ప్రపంచమంతా అతలాకుతలం అయింది. అప్పుడు ఔర్వుని పితృదేవతలు ఈ ప్రమాదాన్ని పసిగట్టి అతని ముందు ప్రత్యక్షమై “నాయనా నీ మనస్సు మార్చుకో క్షత్రియుల మీద నీకు కోపము వద్దు మేము వారి చేతిలో చనిపోవాలని మేమే  తీసుకున్న నిర్ణయము నిజముగా మాకు ధనము కావాలంటే మేము కోరినంత కుబేరుడి ఇస్తాడు మేము ఎక్కువకాలం జీవించి ఉండటం వలన విసుగు చెంది క్షత్రియుల చేతిలో చనిపోవాలని నిర్ణయించుకున్నాము. ఎందుకంటే మేము స్వయముగా మరణిస్తే మేము స్వర్గాన్ని చేరము అందుచేత క్షత్రియుల చేతిలో చనిపోయినాము. ఇందులో వారి తప్పు ఏమిలేదు, వారి మీద నీ ఆగ్రహాన్ని తగ్గించుకో” అని పితృదేవతలు ఔర్వునికి హితవచనాలు చెప్పారు.   వీటిని విన్న ఔర్వుడు తన నిర్ణయాన్ని మార్చుకొని తన కోపాగ్ని తనను దహించి వేస్తుంది కాబట్టి ఆ కోపాగ్నిని అశ్వముఖ రూపములో సముద్ర జలాల్లో విడిచిపెడతాడు.   ఔర్వుడ్ కోపాగ్నిని “ఔర్వాగ్ని”అంటారు
ఔర్వ మహర్షి బ్రహ్మచర్యము తీసుకొని మళ్ళీ తపస్సు మొదలుపెడతాడు. ఈ తపస్సుకు లోకాలు గడగడ లాడతాయి. మహర్షులు దేవతలు, రాక్షసులు వస్తారు. మహర్షులు ఔర్వునితో,”కుమారా చిన్నతనంలోనే బ్రహ్మచర్యము స్వీకరించి వివాహము చేసుకోకపోతే భార్గవ వంశము అంతరించిపోతుంది కాబట్టి వివాహము చేసుకొని గృహాస్త్రశ్రమము స్వీకరించు” అని చెపుతారు. దానికి ఔర్వ మహర్షి చిరునవ్వుతో ” నాది వాన ప్రస్త ధర్మము, నాకు గాలి నీరే ఆహారము.  గృహస్థ ధర్మము కాదు, బ్రహ్మచర్యము వలన బ్రహ్మగతి ప్రాప్తిస్తుంది. సంతానమే ముఖ్యము అనుకుంటే నేను వివాహము లేకుండానే సంతానాన్ని పొందగలను”అని అగ్నిహోత్రములో తన కాలును పెట్టి దర్భతో గీరగా అయన కాలునుండి అగ్నిహోత్రుడే కొడుకుగా బయటకు వస్తాడు.   ఆ అగ్నిహోత్రుడు అంతకంతకు పెరిగిపోతుంటే బ్రహ్మదేవుడు వచ్చి ఔర్వ మహర్శితో,”మహర్షి నీ కుమారునికి కావలసిన చోటు ఆహారము నేను ఇస్తాను అతనిని నాకు విడిచి పెట్టు,” అని అడుగుతాడు ఔర్వ మహర్షి అంగీకరించగా ఓర్వ మహర్షి కొడుకు రూపములో ఉన్న అగ్ని సముదరములోని ఔర్వగ్నితో కలిసి ప్రణయ కాలములో నేరుగా మారుతుంది అని బ్రహ్మ చెపుతాడు. వచ్చిన దేవతలు, మహర్షులు , రాక్షసులు అందరు వెళ్ళిపోతారు. కానీ హిరణ్యకశిపుడు మాత్రము ఆగి ఔర్వ మహర్షి సాష్టాంగ ప్రమాణము చేసి ఆయనను ప్రసన్నము చేసుకుంటాడు. ఔర్వ మహర్షి హిరణ్యకశిపునికి “విద్య మాని”(రాక్షస మాయ) అనే విద్యను చెప్పి ఆ విద్య హిరణ్య కశిపుని వంశస్తులకు మాత్రమే చెందుతుంది అని చెపుతాడు.
 
ఒకసారి ఔర్వ మహర్షి బ్రహ్మచర్య వ్రతములో ఉండగానే కందని అనే కుమార్తెను పొందుతాడు. కందని ఎంత అందముగా ఉంటుందో, మాట అంత కటువుగా ఉంటుంది. పెరిగి పెద్ద అయిన కందని దుర్వాస మహర్షి గురించి విని ఆయనతో వివాహము చేయమని తండ్రిని కోరుతుంది.   కూతురి కోరిక మేరకు ఔర్వ మహర్షి కూతురిని దుర్వాస మహర్షికి ఇచ్చి వివాహము చేస్తాడు. వివాహము అయినా కూడ కందని వైఖరిలో మార్పు రాదు. అందుచేత ఒకసారి ఆగ్రహించిన దుర్వాసుని తీక్షణమైన  చూపులకు కందని భస్మమవుతుంది. విషయము తెలుసుకున్న ఔర్వ మహర్షి, అవమానాలతో భాధపడేటట్లుగా జీవించమని దుర్వాసుని శపిస్తాడు.
అయోధ్య నగరాన్ని పాలిస్తున్న బాహురాజు  హైహయ వంశ రాజులో చేతిలో ఓడిపోయి తన రాజ్యాన్ని కోల్పోయి గర్భవతి అయిన భార్యతో ఔర్వ మహర్షి ఆశ్రమములో తలదాచుకుంటాడు. సవతి భార్య చేసిన విషప్రయోగము వలన ఏడూ సంవత్సరాలు అయినా ఆవిడకు కొడుకు జన్మించడు. రాజు పెద్దవాడు అవటం వలన చనిపోతే రాజు భార్య భర్తతో సతీసహగమనం చేయాలనుకుంటే, ఔర్వ మహర్షి నీకు పుట్టబోయే కొడుకు గొప్ప చక్రవర్తి అవుతాడని చెప్పి ఆవిడ  ప్రయత్నాన్ని విరమింప జేస్తాడు. విషముతో కూడా బయటకు వచ్చిన పిల్లవాడికి ఔర్వమహర్షి సగరుడు అని నామకరణము చేసి వేదం విద్యలు, శాస్త్రాలు బోధిస్తాడు.  పెరిగి పెద్దవాడు అయిన సగరుడు తల్లిని వాళ్ళు ఇలా అరణ్యాలపాలు అవటానికి కారణము ఏమిటి అడిగి తెలుసుకొని తల్లి, గురువుల అనుమతితో హైహయ రాజులపైకి దండయాత్రకు బయలుదేరి వారందరినీ కాకుండా, ఇతర రాజులను కూడా జయిస్తాడు. వారందరు భయపడి వశిష్ఠుని శరణు  కోరుతారు. వశిష్ఠుడు సగరునికి నచ్చజెప్పి వారి వారి రాజ్యాలను ఇప్పిస్తాడు.
సగరుడు అయోధ్యరాజ్యానికి పట్టాభిషక్తుడై సుమతి , సుకేసి అనే ఇద్దరినీ వివాహమాడతాడు. వారికి సంతానము లేకపోవటంతో సగరుడు భార్యలతో ఔర్వ మహర్షి ఆశ్రమానికి వచ్చి ఆయనకు సపర్యలు చేస్తూ ఉంటాడు. వారి సపర్యలకు  సంతుష్టుడైన ఔర్వ మహర్షి సగరుని భార్యలతో, మీకు “వంశాన్ని ఉద్ధరించే ఒక కొడుకు కావాలా? లేక సామాన్యులైన అరవై వేల మంది కొడుకులు కావాలా? అని అడుగుతాడు. సుకేసి ఒక కొడుకు చాలు అని అడుగుతుంది. సుమతి అరవై వేల  మంది  కొడుకులు కావాలి అని అడుగుతుంది.   మహర్షి వారు అడిగినట్లుగానే అనుగ్రహించాడు.  సగరుడు చాలా కాలము రాజ్యపాలన చేసినాక ఔర్వ మహర్షిని విష్ణుమూర్తిని పూజిస్తే ఎటువంటి ఫలితాన్ని పొందవచ్చు అని ప్రశ్నిస్తాడు. అప్పుడు ఔర్వ మహర్షి,”రాజా వర్ణాశ్రమ ధర్మాలను శ్రద్దగాపాటిస్తు ఇతరుల ధనాన్ని ఆశించకుండా అన్ని జీవులలో భగవంతుడున్నాడని నమ్మేవారిని, ఇతరురులను హింసించకుండా ఉండేవారిని విష్ణు మూర్తి ఇష్టపడతాడు”అని చెపుతాడు.   సగరునికి ఔర్వ మహర్షి గృహస్థ ధర్మాలను వివరముగా చెపుతాడు, అంటే గృహస్తు చేయకూడని పనులు చేయవలసిన పనులు అన్ని వివరిస్తాడు అలా గృహస్తు తన ధర్మాలను సక్రమముగా నిర్వర్తిస్తే పుణ్యలోకాలు ప్రాప్తిస్తాయి అని చెపుతాడు. అలాగే శ్రాద్ధకర్మల గురించి కూడా సగరునికి వివరిస్తాడు. అవి నేటి మానవాళికి కూడ వర్తిస్తాయి వాటిని ఆచరించేవారు. సుఖశాంతులతో జీవిస్తారు సమాజములో అశాంతి ఉండదు.   ఔర్వ మహర్షి నిగ్రహము, అనుగ్రహము, బ్రహ్మచర్యము, మహాతపశ్శక్తి ఉన్నవాడు సమాజానికి గృహాస్థాశ్రమ ధర్మాలను తెలియజేసిన మహర్షి.
రచన: రమా శాండిల్య
 

ఈ మధ్య నేను  ఒకరి ఇంటిలో జరిగే పౌర్ణమి పూజలు, అభిషేకాలు, హోమాలు చూసి రావటానికి తూర్పుగోదావరి  జిల్లాలోని కాకినాడకు వెళ్ళాను.
ఆ పూజలు, యాత్రలు అన్నీ అయి,  పిఠాపురం, ద్రాక్షారామం అన్నీ చూసేసాక,  బెంగుళూర్ తిరుగు ప్రయాణం అయ్యాను. నా ప్రయాణం రోజున ఉదయం మా అక్క, ఇక్కడికి దగ్గరలో ‘పవర’ అనే గ్రామంలో శివాలయం ఒకటి ఉంది. చూసి వద్దాము.” అన్నది.
సరే అనుకుని…  ఒక ఆటో మాట్లాడుకుని ,  సామర్లకోట మండలంలోని పిఠాపురానికి దగ్గరలో ఉన్న పవర అనే గ్రామంలో ‘మొసలి రామలింగేశ్వర స్వామి’ కొలువై ఉన్న ఆ దేవాలయానికి ప్రయాణమయ్యాము. వెయ్యి సంవత్సరాల పురాతన విగ్రహం ఇది.  పది సంవత్సరాల క్రితం, ఎండోమెంట్ శాఖ వారు…  శిథిలావస్థకు వచ్చిన ఆలయాలు బాగుచేసే కార్యక్రమం చేపట్టారు. అందులో భాగంగా ఈ గుడిని కూడా చేర్చారు.   శిథిలమౌతున్న  ఆ గుడికి, వంశపారంపర్యంగా సేవ చేసుకుంటున్న ‘నాగప్రసాద్'(నాగ బాబు) గారిని అర్చకులుగా, EO గా నియమించి జీర్ణావస్థలో ఉన్న ఆ ఆలయాన్ని వృద్ధి చేయిస్తున్నారు.
ఆ ఆలయంలోని విగ్రహం గురించి ముఖ్యంగా చెప్పుకోవాలి.
బాలా త్రిపుర సుందరీ సమేత మొసలి రామలింగేశ్వర స్వామి విగ్రహం. ఆ విగ్రహాన్ని చూస్తుంటే అచ్చు మొసలి ఆకారంలో, మొసలి కన్నులతో సహా అలాగే ఉంది.  ఈ ఆకారంలో ఉన్న శివలింగాన్ని ఎప్పుడూ చూడలేదు.
 
 
ఇక్కడి స్థలపురాణం:
 
వెయ్యి సంవత్సరాల క్రితం అక్కడంతా చెరువు ఉండేదట. దానినానుకుని పల్లెవాసులుండేవారట.
ఒక రోజు ఒక చిన్నపిల్లవాడు ఆడుకుంటూ చెరువులో పడిపోయాడట. ఆ పిల్లవాడి తల్లి ఆ చెరువు గట్టునే కూర్చుని శివుడిని ప్రార్థించిందట. దానికి శివుడు మొసలి రూపంతో ఇక్కడ మీతోనే ఉంటానని మాటిచ్చాడట. అలా మొసలిరూపంలో అక్కడ వెలసిన ఆ స్వామి  ఇప్పటికి పూజలందుకుంటున్నాడు.
చిన్న గ్రామంలో ఉన్న ఈ దేవాలయం చాలా బావుంది.

ఈ మధ్యే జరిగిన విశేషం, అక్కడి అర్చకులు చెబుతుంటే విన్నాను.
పిఠాపురం పురూహుతికా అమ్మవారి మెడలో సాలగ్రామ మాల ఒకటి ఉంటుంది. అలాంటి ఒక మాల ఇక్కడి బాలాత్రిపురసుందరి అమ్మవారికి చేయించి వేయాలని అర్చకుని కోరిక.
ఎవరో కాశీ వెడుతుంటే వారికి 108 సాలగ్రామాలు తేవాలని కోరాడట. వారు అవి తీసుకురావటం చూసి, వాటిలో ఒకటి రెండు సాలగ్రామాలు సరిగా లేవనిపించి, మాల తయారు చేయించకుండా అలాగే ఉంచేసాడట.
ఒక సోమవారం స్వామివారి విగ్రహానికి  ఏకాదశ రుద్రాభిషేకం చేసి, ప్రక్కన పళ్ళెంలో ఉన్న సాలగ్రామాలు శుభ్రపరచి అలంకరించాడుట.  అది చూసి వారి పెద్దబ్బాయి స్వామివారు చాలా అందంగా ఉన్నారని, ఒక వీడియో తీసి వారి చుట్టాలకు పోస్ట్ చేశాడట. అది ప్రపంచవ్యాప్తంగా వైరల్ అయి చాలా మందికి తెలిసింది. ఆ సాలగ్రామాల మహిమ వలననే ఈ ఆలయ ప్రభావం బయటకు వస్తున్నది అని ఆ అర్చకుని భావన.
అలా అనుకోకుండా ఆ స్వామివారిని చూసి రావటమైంది.
కాకినాడ పిఠాపురం హైవే మీదనుంచి, ఆరు కిలోమీటర్ల వరకు ప్రయాణం చేసి ఎడమ ప్రక్కన కొబ్బరి తోటలు, చేల మధ్యలో అందమైన  ప్రకృతి ఒడిలో  ఉన్న చిన్న గ్రామంలో ఊరి చివర ఉన్న ఆలయం. లోపలికి వెడుతుంటే, ఊరి గ్రామదేవత నూకలమ్మా విజయదుర్గ అమ్మవారు కొలువుదీరి ఉంటారు.
వెనుక శివపంచాయతనం అయిన గణపతి, సుబ్రహ్మణ్యస్వామి, బాలాత్రిపురసుందరి, సూర్యనారాయణుడు, సమేతంగా మొసలిరామలింగేశ్వరుడు  కొలువై ఉంటాడు.
స్వామి వారి దగ్గరకు అడపా దడపా వెళ్ళేవారట భక్తులు. అలాంటిది ఇప్పుడు ప్రతి రోజు ప్రత్యేకంగా చాలామంది స్వామివారి దర్శనార్థం వస్తున్నారని చెప్పారు.
 
ఇక్కడ ప్రత్యేక పూజలు:
కార్తీకమాసం మొత్తం రుద్రాభిషేకం, గణపతి నవరాత్రులు,  సుబ్రహ్మణ్య  షష్ఠి, దేవీనవరాత్రులు,
వైశాఖ బహుళ ఏకాదశి స్వామివారి బ్రహ్మోత్సవం ఐదు రోజులపాటు నిర్వహిస్తారట. ఐదవరోజు శివపార్వతుల కల్యాణం నిర్వహిస్తారట. ఆరవరోజు శ్రీ పుష్పయాగం, అన్నదానాలు ఉంటాయట.
శివరాత్రి రోజు ఉదయం నుంచీ అర్థరాత్రి లింగోధ్బవ కాలంవరకూ అభిషేకాలు చేస్తారట.
నాకు ఏమనిపించిందంటే, ఎంతటి భగవంతుడు కానీ, మాములు మనిషి కానీ సమయమే చూస్తుంది. ఈ సమయం వరకూ జీర్ణావస్థలో ఉన్న ఆలయం ఇప్పుడే బాగుచేసి పూజలు జరగటం అన్ని కూడా కాల మహిమే అనిపించింది.
ఆ ప్రక్కకు వెళ్ళినప్పుడు స్వామివారిని, అమ్మవారిని తప్పక దర్శించుకోవలసిన ఆలయం ఇది.
 
 
* * *
 
