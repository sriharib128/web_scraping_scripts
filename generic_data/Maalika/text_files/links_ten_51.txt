రచన: రవీంద్ర కంభంపాటి
ఒకటే వాన..రెండ్రోజుల్నుంచీ తెరిపినివ్వకుండా కురుస్తోంది. వర్షానికి, బిళ్ళ పెంకేసున్న ఆ వీధిలో దూరంగా విసిరేసినట్టున్న మండువా ఇంట్లో వంటిల్లు, వరండా తప్ప అన్ని గదులూ కారుతున్నాయి. చేసేదేమీ లేక డెబ్భై ఐదేళ్ల గంగాలక్ష్మిగారు ఆ వరండాలో ముడుచుక్కూర్చుని ఆ వర్షాన్ని చూస్తున్నారు. లోపలికెళ్ళి ఏదైనా వండుకుందామనుకుంటే, కళ్లజోడెక్కడ పెట్టేసుకున్నారో ఏమో, అన్నీ మసకమసగ్గా కనిపిస్తున్నాయి ఆవిడ గాజు కళ్ళకి.
రెండ్రోజులైంది ఆవిడ తిని, ఇవాళ ఏదో ఒకటి ఉడకేసేసుకుని తినకపోతే ఈ ప్రాణం ఉండబట్టేలా లేదు.
ఆ రోజెందుకో ఏదైనా కూర తినాలనిపించిందావిడకి. వీధి చివరనున్న నారాయణ కొట్లోకి వెళ్లి ఏమైనా తెచ్చుకుందామనుకుంటే ఆ వాన నీళ్లలో నడిచే ఓపిక లేదు. ఆ ఇంటిముందున్న నేరేడు చెట్టు, మునగ చెట్టు వర్షానికి అటూ ఇటూ ఊగుతున్నాయి.
అలా చూస్తూన్నావిడ కాస్తా ఒక్కసారిగా విస్తుబోయింది. ఆ మునగచెట్టుకి వేలాడుతూ ఓ ములక్కాడ కనిపించింది! అదేమిటి ఆ మునగచెట్టుకి ఆ ములక్కాడ ఎప్పుడు కాసింది అనుకుందావిడ, కళ్ళు నులుముకుని చూసింది..సందేహం లేదు..లేతగా ఉన్న ములక్కాడే ! మెల్లగా వెళ్లి కోసుకొచ్చేస్తే ఏ పప్పులోనో ఉడకేసుకోవచ్చనిపించిందావిడకి.
ఇంక ఆలస్యం చేస్తే ఆ ఒక్క ములక్కాడ కూడా రాలిపోయేలా ఉంది, అసలే ఆ గాలికి అటూ ఇటూ ఊగుతూంది, ఇంక తప్పదని కూడదీసుకుని లేచిందావిడ.
మెల్లగా అడుగులో అడుగేసుకుంటా ఆ వర్షం నీళ్లలో నడుస్తా ఆ మునగ చెట్టు దగ్గరికెళ్లి ఆ ములక్కాడ మీద చెయ్యేద్దామనుకుంటూంటే ‘భలే వారే మామ్మగారూ..ఆగండాగండి’ అని అరుపు వినిపించి గుమ్మం వేపు చూసేసరికి, అక్కడ్నుంచి పెద్ద పెద్ద అడుగులేసుకుంటా వచ్చి ఆ గంగాలక్ష్మిగారిని అదాట్న పక్కకి లాగేసేడా అబ్బాయి.
బిత్తరపోయి చూస్తున్న గంగాలక్ష్మిగారికి జరాజరా పాక్కుంటా వెళ్ళిపోతున్న పసిరిక పాముని చూపించి అన్నాడు, ‘ములక్కాడ అనుకున్నారా మామ్మగారూ, పసిరిక పాముని చూసి?’
నోటమాట రాక అలా చూస్తూండిపోయిన ఆవిడని జాగ్రత్తగా చెయ్యట్టుకుని ఇంట్లోకి నడిపిస్తా అన్నాడు,’ నా పేరు ఫణికృష్ణండి..ఇక్కడే మన పోలీస్ స్టేషన్ లో కానిస్టేబుల్ గా రెండ్రోజుల క్రితమే చేరేనండి..ఇటుపక్క ఇళ్ళు ఏమైనా అద్దెకి దొరుకుతాయేమో చూద్దామని ఇలా వర్షంలోనే బయల్దేరేనండి.. ప్రస్తుతం మనూరి శ్రీ చిత్రా లాడ్జీలో ఉంటున్నానండి ‘
‘నిన్ను చూస్తుంటే నా మనవణ్ణి చూసినట్టే ఉంది బాబు ‘ అందావిడ మెల్లగా.
‘నేనూ మీ మనవణ్ణే అనేసుకోండి మామ్మగారూ..ఇంతకీ ఆళ్లందరూ ఏరీ ‘ అని ఫణి కృష్ణ అడిగితే
‘ఆళ్ళందరూ అమెరికాలో ఉంటారు.. మా ఆయనగారితో కలిసి ఎప్పుడో యాభయ్యేళ్ళ క్రితం కట్టినిల్లు కదా.. వదలబుద్ది కాదు ఈ ప్రాణానికి ‘ అంది గంగాలక్ష్మి గారు
జాగ్రత్తగా ఆవిణ్ణి ఇంట్లోకి నడిపించుకొచ్చి వరండా గట్టు మీద ఎత్తి కూర్చోబెట్టి, ‘చొరవ తీసేసుకుంటున్నానని ఏమీ ఆనుకోకండేం..’ అని గబగబ ఇంట్లోకి పరిగెత్తి లోపలి గదుల్లోనుంచి ఓ నేత తువ్వాలట్టుకొచ్చి ఆవిడ తల తుడిచేసేడు.
‘ఈ వయసులో వర్షం లో తడిస్తే న్యుమోనియా గారంటీగా వచ్చేస్తుందండి.. లోపల్నుంచి ఈ పొడి చీర కూడా తెచ్చేను..గబుక్కున కట్టుకునొచ్చేయండి ‘ అని ఆవిడకి ఓ పొడి చీర ఇచ్చి లోపలికంపేడు
ఆవిడ చీర మార్చుకుని బయటికొచ్చేక అడిగాడు ‘ఉదయం నుంచీ ఏమైనా తిన్నారా మామ్మగారూ ?’, లేదన్నట్టు తలూపిందావిడ, ‘చెప్పారు కారేం.. ఇలా కూర్చోండి మీరు ‘అని చొరవగా ఇంట్లోకి వెళ్లి చూసొచ్చి ‘ఇంట్లో వంట సామాన్లేవీ ఉన్నట్టు లేవు..ఇక్కడే కాస్సేపు కూర్చోండి ‘ అని వర్షంలోనే పేరంటాలమ్మ గుడి దగ్గరున్న అబ్బులు గారి కిరాణా కొట్లోనుంచి కొంచెం పాలు, బియ్యం,పెసరపప్పు, ఉల్లిపాయలు, బంగాళాదుంపలు కొనుక్కునొచ్చి, ‘మీకు ముందుగా వేడి కాఫీ కలిపిచ్చేస్తానండి’ అని వేడి వేడి కాఫీ కలిపి ఇచ్చేడు.
ఆవిడ అలా వర్షంకేసి చూస్తూ కాఫీ తాగుతూంటే, లోపలికెళ్ళి వంట చేసేసి, ఆవిడకి వేడివేడిగా అన్నం పెట్టేసేడు ‘మీ వయసుకి కందిపప్పు కన్నా పెసరపప్పు తినడం మంచిదండి..జీర్ణం తొందరగా అవుతుంది ‘ అంటూ అన్నం వడ్డిస్తూన్న ఆ ఫణికృష్ణ చేతులట్టుకుని ఏడ్చేసింది గంగాలక్ష్మి గారు, ‘నువ్వు నాతోపాటు ఇక్కడ ఉంటావా బాబు..నీకు తోచిన అద్దియ్యి చాలు ‘ అని ఆవిడనేసరికి అలా నవ్వుతూ చూస్తూండిపోయేడు ఫణికృష్ణ
అక్కపల్లి నర్సింహం గారి పిల్లలందరూ పెద్ద చదువులూ అవీ చదివేసుకుని అమెరికాలో ఉండిపోతే, ఆయన భార్య గంగాలక్ష్మిగారు మట్టుకు ఇలా ఆ ఊళ్లో ఒక్కరూ మిగిలిపోయేరు. ఆళ్ళ దగ్గిరికెళ్లే ఓపిక ఈవిడికి లేకపోతే, ఈవిణ్ణి పట్టించుకునే తీరిక ఆళ్ళకి లేదు.
పిల్లల్ని చదివించడానికి ఉన్న పొలాలన్నీ గంగాలక్ష్మి గారు అమ్మేయగా ఈ ఇల్లొక్కటీ మిగిలింది.ఆ పిల్లలు క్రితం సారొచ్చినప్పుడు తల్లికో సెల్ ఫోను కొనిచ్చేరు, ఆవిడతో అప్పుడప్పుడూ మాట్లాడ్డానికి.
ఆ తర్వాత ఆ పిల్లలు అమెరికా నుంచి ఫోన్ చేసినప్పుడు, ఆవిడ ఇంట్లో ఇలా ఫణికృష్ణకి ఓ రెండు గదులు అద్దెకిచ్చేనని చెబితే ఆళ్ళు చాలా సంతోషించి ‘అమ్మయ్య.. ఇంట్లో పోలీసాడు ఉంటే నిన్ను చూసుకోవడమే కాదు.. ఇల్లు కూడా జాగ్రత్తగా చూసుకుంటాడు ‘ అన్నారు
ఫణికృష్ణకిచ్చిన గదుల్లో పాత సామాన్లు గట్రా ఉంటే, వాటిని అటక మీద పెట్టేసుకోమంది గంగాలక్ష్మి గారు. ఆ పాతసామాన్లు పైకెక్కిస్తూ ఫణి అన్నాడు ‘ఏంటండీ..అస్సలీ ఇంటికీ, మీకూ బొత్తిగా సంరక్షణ లేనట్టుంది.. అటకంతా ఒకటే ఎలకలు.. తెగ పరిగెడుతున్నాయి..రేపు ఎలుకల మందట్టుకొచ్చి ఈటి పని పడతానండి. ఇంక మీ సంగతంటారా, నాకు వంట బాగా వచ్చునండి..రోజూ ఇద్దరికీ వండేసిల్లిపోతుంటానండి.. మీకే ఇబ్బందీ ఉండదింక’ అని ఫణి చెబితే గంగాలక్ష్మి గారు సంతోషంగా వింటూండిపోయారు.
చెప్పిన మాట ప్రకారం, ఫణి ఆ గంగాలక్ష్మిగారినే కాకుండా ఇంటిని కూడా బాగా చూసుకునేవాడు. ఆవిడకి వండిపెట్టడంతో పాటు, వీలైనప్పుడు తన పోలీసు జీపట్టుకొచ్చి ఆవిణ్ణి గొల్లలమామిడాడ, సామర్లకోట, ద్రాక్షారామం, అయినవిల్లి గట్రా గుళ్లన్నీ తిప్పేసరికి ఆవిడ మురిసిపోయి ‘నా కొడుకులే నన్నెప్పుడూ ఈ ఊళ్ళయీ తిప్పలేదు, నేనేం తిన్నానో పట్టించుకోలేదు.. అలాటిది నువ్విన్ని చేస్తున్నావంటే..నువ్వు నా కొడుకులకంటే ఎక్కువ ‘ అంటూ పొంగిపోయిందావిడ.
దీపావళెళ్ళిన మర్నాడు రాత్రి పది దాటుతూండగా, గంగాలక్ష్మి గారింటికి కాస్త దూరంగా హెడ్లైట్లు ఆపేసున్న పోలీస్ జీపాగింది. ఇంటి ముందు చీకట్లో నేరేడు చెట్టు కింద నుంచుని సిగరెట్టు కాల్చుకుంటున్న ఫణి గబుక్కున సిగరెట్టు పక్కన పడేసి, గబగబా జీపుకేసి నడిచి, ‘రండి దొరగారు.. ముసిలావిడ నిద్దరోయింది ‘ అంటే మెల్లగా జీపు దిగిన ఎస్సై బుచ్చిబాబు ‘ఒరే..ఇవ్వాళ ఆ రెండో గది కూడా కావాల్రా, ఓఎన్జీసీ ఆఫీసరుగారినట్టుకొచ్చేను..ఆరు మన శకుంతల రుచి చూస్తానన్నారు ‘ అన్నాడు.
‘తప్పకుండానండి.. నేను వసారాలో పడుక్కుంటానండి.. మరి ఇయ్యాల శకుంతలని ఆరుంచుకుంటే.. మరి మీకండి?’
‘నేను వేరే తెచ్చుకున్నాలేవో..తినడానికేటన్నా అరంజిమెంటు చేసేవా ‘ అని బుచ్చిబాబు అడిగితే ‘గదిలో రమ్ము సీసా రెడీగా ఉందండి.. చికెన్ ఒండిపెట్టేనండి..రెండు గదుల్లో అరేంజిమెంటు చేసేస్తానండి..’ అని ఫణి చెప్పేడు
‘బాబూ ఏ అవసరం ఉన్నా నా సెల్ఫోనుకి మిస్సెడ్ కాలివ్వండి.. వెంటనే వచ్చేస్తాన్నేను.. కొంచెం గట్టిగా నవ్వులూ అయీ వినపడకుండా చూసుకోండి బాబు ‘ అని ఫణి ఆ ఓఎన్జీసీ ఆఫీసరు పట్నాయక్ తో చెబితే ఆయన ఫణి కేసి చూసి ‘ఠీక్ హై ‘ అని ఆ శకుంతలనట్టుకుని ఆబగా తనకిచ్చిన గదిలోకి దూరిపోయేడు.
ఒంటిగంటవుతూండగా బుచ్చిబాబు మిస్డ్ కాలిచ్చి ఫణిని పిలిచి చెప్పాడు ‘నేను ఇంకాసేపు తెలివేసే ఉంటాను. నువ్వెళ్ళి ఎన్ని ఓఎన్జీసీ లారీలు వెళ్ళాయో చూడు.. రేపు ఆదినారాయణతో మాటాడతాను
మూడున్నర అవుతూండగా ఫణి వచ్చి బుచ్చిబాబుకి చెప్పేడు ‘ఐదువేల లీటర్ల లారీలు తొమ్మిదండి ఆదినారాయణాళ్ళు ఒకో దాంట్లోంచి పదిహేను పర్సెంటు క్రూడాయిలు తీసేసేరండి.. ఇదిగో మీకిమ్మన్నారండి.. ‘అని ఐదొందల కట్ట చేతిలో పెడితే, బుచ్చిబాబు ఆ కట్ట తీసుకుని తలుపేసుకున్నాడు.
మర్నాడు ఎర్రగా ఉన్న ఫణి కళ్ళు చూసి గంగాలక్ష్మిగారు ఏమైందని అడిగితే, ‘. మీకు ఒంట్లో బాలేనట్టు కలొచ్చి అస్సలు నిద్దరట్టలేదండి ‘ అన్నాడు.
ఓఎన్జీసీ వాళ్ళతో కలిసి ఆళ్ళ టేంకర్లలోంచి ఆయిల్ కొట్టేసే గేంగుతో చేతులు కలిపి తెగ సంపాదించేస్తూ, ఆ ఓఎన్జీసీ ఆఫీసర్ల సరదాలు తీర్చడానికి గంగాలక్ష్మి గారిల్లు వాడేస్తున్నాడు ఫణి.
వారంలో రెండు మూడు రాత్రులు ఎస్సై బుచ్చిబాబు రావడం, తనతో పాటు ఎవడో ఒకడు ఓఎన్జీసీ ఆఫీసరూ, ఆళ్ళతో ఉండే పెద్దాపురం, రాజానగరం నుంచి తెచ్చుకున్న ఆడంగులకి మర్యాదలు చెయ్యడం ఇదే పనైపోయింది!.
 ఫణి ఆ ఇల్లు తీసుకున్నప్పుడే ఆ ఇంటిని ఎస్సై బుచ్చిబాబు గారికి ఎరగా వేసి ఎగస్ట్రా డబ్బులు సంపాదించొచ్చు అనుకున్నాడు గానీ, మరీ ఇంత అమ్మాయిల్ని సప్లై చేసే ఎదవ బతుకైపోతుందనుకోలేదు.
పైగా ఒచ్చినప్పుడల్లా ఆ బుచ్చిబాబు రెండువేల కన్నా ఎక్కువ ఇవ్వడం లేదు. ఇంక లాభం లేదు ఏదో ఒకటి చెయ్యాలని అనుకున్నాడు ఫణి
కాకినాడెళ్ళి అక్కడ మెయిన్ రోడ్డులో ఉన్న చొప్పారపు గన్నిబాబు గారి మొబైల్ షాపులో సీసీ కెమెరా కిట్టు కొన్నాడు. దాన్నెలా ఆపరేట్ చెయ్యాలో తెల్సుకుని, ఓఎన్జీసీ ఆఫీసరు గారొకాయన వస్తే, అటక మీద ఆ కెమెరా పెట్టి ఆయన చేసిన పనులన్నీ షూటింగు చేసేసేడు. బాగానే రికార్డయ్యింది గానీ మొహాలు స్పష్టంగా తెలీడం లేదు. అదే విషయం ఆ మొబైల్ షాపులో కుర్రాడితో చెబితే ‘ఇదేమన్నా సినిమా కెమెరా అనుకుంటున్నారేటండీ.. అంతగా క్లారిటీ కావాలంటే.. ఏదైనా లేటెస్టు సెల్ ఫోనుతో షూటింగు చేసెయ్యండి ‘అన్నాడు
ఆ రోజు ఎస్సై బుచ్చిబాబు చెప్పాడు ఫణికృష్ణతో ‘ఒరే..నీకు రాజమండ్రి ట్రాన్స్ఫర్ ఒచ్చింది.. ఆపుదామని ప్రయత్నించేను.. కుదర్లేదు మరి.. ఆ ఇల్లు మటుకు నా అవసరానిక్కావాలి…. ఏదోలా నువ్వే చూడు.. ‘ అని నవ్వేడు.
తన ట్రాన్స్ఫర్ విషయం విని బిక్కచచ్చిపోయిన ఫణి ఏమ్మాట్లాడలేదు. ఈ ఊరినుంచి ట్రాన్సఫరైతే ఆ వచ్చే డబ్బులు కూడా పోతాయి..ఏదోలా..వెంటనే ఈ బుచ్చిబాబుగాడితో ఈ ట్రాన్స్ఫర్ ఆపించాలి అనుకుంటూండగా, ‘సరేగానీ..ఇయ్యాల రాత్రి శకుంతలని తీసుకునొస్తున్నాను.. మందూ అయి కొంచెం ఆరెంజీ చెయ్యి ‘ అన్నాడు బుచ్చిబాబు.
‘అలాగేనండి.. ఊరినుంచి మా అత్తొచ్చిందండి..ఆళ్ళకి అనుమానం రాకుండా మా ఇంటి ఓనరు గారి దగ్గిర పడుక్కుంటామండి .. నేను అన్నీ అక్కడ పెట్టేసి తలుపు దగ్గిరగా వేసెళ్లిపోతానండి.. మీకే అవసరం వచ్చినా ఒక్క మిస్డ్ కాలివ్వండి ‘ అన్నాడు ఫణి
రాత్రి పదకొండవుతూండగా శకుంతలనట్టుకుని బుచ్చిబాబు కాని గారింటికొచ్చేడు. ఫణి చెప్పినట్లే తన గది తలుపు దగ్గరగా వేసుంది. లోపలికెళ్ళి లైటేసి చూస్తే మంచం నీటుగా సర్ది, పక్కనే ఒక హాఫ్ బాటిలు ఓల్డ్ మాంక్ రమ్ము, గ్లాసులు, కోడి బిరియాని, గుడ్డు పొరటు అన్నీ సర్దిపెట్టి ఉన్నాయి.
ఇద్దరూ మందుకొట్టేసి మంచం మీద దొర్లుతూంటే శకుంతల అడిగింది, ‘అటక మీద ఏదో కదిలినట్లు లేదూ ‘..’ఆ అటక నిండా ఎలకలంట.. ఆ ఫణి గాడు చెప్పేడోసారి’ అని శకుంతలని మీదకి లాక్కున్నాడు బుచ్చిబాబు
అటక మీద పడుక్కుని జాగ్రత్తగా కొత్తగా కొనుక్కొచ్చిన సెల్ల్ఫోన్ తో ఇదంతా వీడియో తీస్తున్న ఫణి ‘అమ్మయ్య బతికిపోయేను ‘ అనుకున్నాడు. కాలి మీద ఏదో పాకుతూంటే ఎదవ ఎలక అనుకుని చేత్తో గట్టిగా పట్టుకున్నాడు.
రోజూ ఉదయాన్నే వచ్చి చేతికి కాఫీ అందించే ఫణి కనపడకపోవడంతో గంగాలక్ష్మిగారు కాస్త కలవరపడ్డారు. ఒంట్లో బాగోలేదోమోనని అతని గదిలోకెళ్ళి చూస్తే తలుపులు తీసున్నాయి, కానీ మనిషి లేడు.
ఆ గదంతా ఒకటే మందు కంపు. బిత్తరపోయిన ఆవిడ ఇల్లంతా వెతికేరు ఫణికోసం. ఎక్కడా కనపడకపోయేసరికి అలాగే ఆ వీధి వసారాలో కూలబడిపోయి రోజంతా ఎదురు చూసారు. తన బాగోగులన్నీ దగ్గరుండి చూసుకునే మనిషి కనపడకపోయేసరికి ఆవిడకి ఏమీ తినబుద్ది కాలేదు. ఆ రాత్రి అదే దిగులుతో ఆ వీధి వసారా మీదే పడుక్కున్నావిడ, మళ్ళీ మర్నాడు లేవలేదు.
నాలుగు రోజుల తర్వాత పోలీస్ స్టేషన్ కి ఎవరో ఫోన్ చేసి చెప్పేరు, ‘ఊళ్ళో గంగాలక్ష్మి గారు ఆళ్ళ అరుగు మీదే పోయేరు..ఎవరూ పట్టించుకోకపోవడంతో ఒకటే కంపంట..ఆ చుట్టుపక్కలంతా ‘
అసలే కానిస్టేబుల్ ఫణి కృష్ణ కనపడకపోవడంతో కొంచెం టెన్షన్ గా ఉన్న ఎస్సై బుచ్చిబాబు ఈ విషయం తెలిసి, ఇదెక్కడి గొడవరా అనుకుని వెళ్తే, ఆ ఇంటి దగ్గిర అంతా కంపు కంపు.. ఆ కాని గారి సెల్ ఫోన్ ద్వారా అమెరికాలో ఉన్న ఆవిడ కొడుకులకి కబురంపేరు.
ఆవిడ శవానికి పంచనామా చేయిస్తే సహజ మరణమే అని తేలింది. అమెరికా నుంచొచ్చిన ఆ గంగాలక్ష్మి గారి పిల్లలు ఆవిడకి దహనకాండ జరిపించేసి, శవం కంపు కొడుతున్న ఆ ఇంటికి తలుపులేసుకుని అమెరికా వెళ్ళిపోయేరు.
ఆ అటక మీద పాము కాటేసిన ఫణి కృష్ణ శవం అలాగే పడుంది, చేతిలో సెల్ ఫోన్ తో!
రచన: టి.జ్ఞానప్రసూన
“ఏమండీ! ఒక్క క్షణం ఆగండి…”
“నేనాగడం ఎందుకే? నువ్వు ఆగి, నేను ఆగి…ఈ వాకింగ్ అయినట్లే. మాటిమాటికి ఆగిపోతావామిటే! ఏముందక్కడ?”
“ఏముందేమిటి? అటు చూడండి, అందరూ ఇళ్ళు ఎంచక్కగా కట్టుకున్నారో! వాకిట్లో మెట్ల దగ్గర పెట్టిన ఆ శిల్పం చూడండి ఎంత బాగుందో.”
“బాగుంటుంది, బాగుంటుంది. ఇంటి బయట అంత సోకెందుకు? ఊళ్ళో వాళ్లు చూసి ఆనందించడానికా?”
“ఇదీ వరస. బయట ఇల్లు డాబుగా కనిపించకపోతే లోపల ఎంత  బాగుంటే ఏం లాభం? ఇల్లు చూడగానే ఎంత బాగా కట్టారు? వీరిలో కళాపోసన తొంగి చూస్తుంది అనిపించాలి.”
“సరే! సరే! నడు. అవన్నీ తర్వాత తిలకిద్దువుగాని. వాకింగ్ అంటే   బ్రిస్క్ గా నడవాలని ఎన్ని సార్లు చెప్పాను. వాగుడు కట్టిపెట్టి నడు”
“ఇదిగిదిగో ఆ మూడో అంతస్థులో వరండా చూడండి”
“మళ్లీ ఏమైంది? వరండా ముఖం ఎరుగవా? వరండా ఉండడం ఆశ్చర్యమా.”
“వరండా ఒక్కటేనా! ఆ వరండాకి పెట్టిన గ్రిల్ చూడండి. గ్రిల్ బాక్స్ టైపు పెట్టించారండీ, అంచేత వరండా విశాలంగా ఉంటుంది. కుండీలు దాని మీద పెట్టారు. ఒక గులాబీ కొమ్మ ఇవతలికి వచ్చి గులాబీ పువ్వు పూసింది వయ్యారంగా” అని వెనక్కి చూసింది సుభద్ర. కిరీటి లేదు.
	“ఏరీ ఈయన లేరా? పెళ్లి అయిన దగ్గరనుంచీ ఇదే తంతు. నేను ఏదైనా చెప్పడం మొదలెట్టగానే అవతలికి చక్కాపోతారు. అదుగో పార్కులో బెంచీ మీద కూర్చున్నారు” అంటూ సుభద్ర వెళ్లి భర్త పక్కన చతికిలపడింది.
“మనం కూడా అలాంటి గ్రిల్ పెట్టించుకుందామండీ” అంది.
“నీకేమన్నా మతిపోయిందా. చేటంత స్థలం లేదు, గ్రిల్ పెట్టించుకోవాలిట. దానిమీద కుండీలు పెట్టుకోవాలిట. పూలు బయటకి తొంగి చూడాలట”
“మనసు పడటం కూడా అపరాధమే మీ దగ్గర. మీకు తెలుసుగా నాకు  చెట్లంటే పిచ్చి అని. వరండాలో నేలమీద కుండీలు పెడితే నీళ్లు పోసినపుడల్లా చారెడు ఎర్రమట్టి బయటకొచ్చి వరండా అంతా ఎర్రగా కప్పేసుకుపోయింది. గ్రిల్ పెట్టిస్తే కుండీలు పైన పెట్టుకోవచ్చుగా, గొడవ ఉండదు. గ్రిల్ ఉంటే బట్టలు ఆరేసుకుంటే ఎగిరిపోవు.  చిన్నాచితకా సామాను పెట్టినా భద్రంగా ఉంటాయి. మనవళ్లు వచ్చినప్పుడు కిందికి చూడాలని పిట్టగోడమీంచి ఒకటే ఎగురుతారు. ఎక్కడ పడిపోతారో అని నా గుండె దడదడమంటుంది.”
“ఆ! నీ ఉపన్యాసం వింటుంటే నా గుండెలు దడదడమంటున్నాయి. ఇంతకీ గ్రిల్ దేనికి పెట్టించమంటావ్! మీ వాళ్ళిచ్చిన ఇల్లేమైనా దాచావా ఎక్కడైనా చెప్పు?”
సుభద్ర మొహం కందగడ్డ అయ్యింది “మా వాళ్లే ఇల్లిస్తే గ్రిల్లుతో సహా ఇచ్చేవాళ్ళు. అయినా అన్నిటికీ మావాళ్లే గుర్తొస్తారేం మీకు. మీ పౌరుషం ఏమైంది?”
“పౌరుషం పాట్నా వెళ్ళింది. పిల్లల చదువుతో నా బుర్ర బోర్లించిన పప్పు గిన్నెలా అయ్యింది. చూడు ఒక్క వెంట్రుక మిగిలిందా?”
“దానికి నా తప్పేముంది? గ్రిల్ బాగుంటుందంటే ఇంత చదువుతున్నారు”
“గ్రిల్లుకేం భేషుగ్గా ఉంటుంది. వరండా ఏదీ పెట్టించడానికి?”
“హమ్మయ్య ఉంటే పెట్టించేస్తారా!”
“ఆ!”
“ఎడమవైపు వరండా వదిలేసి కుడివేపు దానికి పెట్టించండి”
“ఏ కుడివేపు?”
“అబ్బ, మన హాలులోంచి వెళ్తే వచ్చే వరండా కుడివేపుది కదూ!”
“మనం వుంటున్న అద్దె ఇంటికి గ్రిల్ పెట్టించమంటావా?”
“అద్దె ఇల్లయితే మాత్రమేం? ఉన్నంతసేపు మా ఇల్లు, మా ఇల్లు, అనుకోవడంలా? పైగా ఇంటి వాళ్ళు ఇది అమ్ముతాం అంటున్నారు. మీకేం ట్రాన్స్ ఫర్ లు అయ్యే ఉద్యోగం కాదు. మనం కొనుక్కుంటే అక్కడవన్ని చేయించడం కష్టం అవుతుంది”
“కొనకుండానే గ్రిల్ పెట్టాలంటే ఇంటి వాళ్ళని అడగొద్దూ?”
సుభద్ర మాత్రం మరచిపోలా, గ్రిల్ సంగతి.
రెండు మూడు రోజులకి కిరీటీ ఆఫీసు పని మీద 15 రోజులు టూర్ వెళ్లాల్సి వచ్చింది.
సుభద్రకి రెక్కలు వచ్చినట్లనిపించింది. ఇంటివాళ్ళకి ఫోన్ చేసేసింది. వాట్సాప్ వచ్చాక ఎంత సౌకర్యంగా వుందో. ఎవరికైనా ఇట్టే ఫోన్ చేసేయొచ్చు. ఇంటాయిన పలికాడు, సుభద్ర గొంతు వినగానే భార్య సౌభాగ్యాన్ని ముద్దుగా,“సౌభీ, నీకే ఫోన్” అని పిలిచి ఫోను ఇచ్చాడు. ‘యజమాని ఇంట్లోనే ఉన్నాడు, బాగానే ఉంది’ అనుకొంది సుభద్ర.
చాలా రోజులుగా వాళ్ళింట్లోనే ఉండటం మూలంగా చనువు పెరిగి ఇద్దరు సుభద్ర, సౌభాగ్యం వదిన మరదళ్ల వరస కలుపుకొన్నారు. అటునుంచి ఇల్లుగలావిడ “ఏమిటి ఒదినగారు, ఇంత పొద్దున్నే పిలిచారు?” అంది.
“మీరింకా మా అన్నగారికి కాఫీ ఇచ్చారో లేదో కనుక్కుందామని” అంది సుభద్ర.
“అయ్యో రామా! మీ అన్నగారు కళ్ళు తెరిచేసరికి పళ్లెంలో కప్పూసాసరు కనిపించకపోతే విడాకులిచెయ్యరూ? కాఫీ ఎప్పుడో ఇచ్చా” అంది ఇల్లుగలావిడ.
“మీరు మరీ చెబుతారు మా అన్నగారు ఎంత మంచివారు” అంది సుభద్ర.
“ఏం మంచో! ఏమో! ఒక్క మాట వినరు వినిపించరు. ఏమిటి సంగతి చెప్పండి ఇంతకీ”
“ఈ మధ్య వరండాలో పావురాలు గుడ్లు పెట్టి నానా కంగాళీ చేస్తున్నాయి. మూడు నెలలు పొదిగి పిల్లలు పెంచుతాయి వదినగారు. అందుచేత వరండా ఉన్న సుఖమే పోయింది. వరండాకి గ్రిల్ పెట్టిస్తే బాగుంటుందని అనుకుంటున్నాం. మీ మీద భారం వెయ్యములెండి. మీరు ‘ఉ’ అంటే చాలు ఖర్చు మేమే పెట్టి గ్రిల్ పెట్టించేస్తాం” అంది సుభద్ర, కిరీటీ తను సంప్రదించుకొని నిర్ణయించుకున్నట్టు.
	“ఒక్క నిమిషం లైన్లో ఉండండి మీ అన్నగారికి చెప్పి వస్తా” అని వెళ్లి రెండు నిమిషాలలో వచ్చి “మనం చేయాల్సిన పని వాళ్లు చేస్తారా? ఖర్చు, శ్రమ వాళ్ళకేనా? అన్నారు. మనలో మనకేముంది సరే చెప్పమంటారా అన్నా” తలతిప్పి కంప్యూటర్ లో దూరి పోయారు” అంది.
సుభద్ర గలగలా నవ్వి “అయితే పని వాళ్లకి కబురు పెడతా!” అని ఫోన్ పెట్టేసింది.
మొన్ననే కొత్తగా గ్రిల్స్ పెట్టించిన పక్కవాళ్ళ దగ్గర నంబర్ తీసుకొని వెల్డింగ్ పని చేసే వాళ్ళని పిలిపించింది. వాళ్ళు వచ్చి‘ఇంత రేంజ్, అంత రేంజ్’ అని ఏమో చెప్పారు. సుభద్రకర్థంకాలా. అయిన ఏదో గ్రిల్ గురించి వివరిస్తున్నాడు అనుకొని “నాకదంతా తెలియదు, గట్టిగా ఉండాలి, పావురాలు దూరం కాకూడదు, మళ్లీ మళ్లీ రిపేర్లు రాకూడదు” అంది.
“అదేటండీ, మేం పని చేస్తే మూడు తరాల దాకా చెక్కుచెదరవు” అని మొత్తం ఎంత అవుతుందో మెష్ తయారయ్యాక ఇద్దరు లేమ్మా అని కొలతలు తీసుకుని వెళ్ళిపోయాడు.
అప్పుడు సుభద్రకి డబ్బు సంగతి గుర్తుకొచ్చింది. కిరీటి ఎప్పుడో దాయమని ఇచ్చిన డబ్బు ఉంది. తన నెక్లేస్ డబ్బుతోనే సరిపోవచ్చులే. మహా అయితే మూడువేలో నాలుగువేలో అనుకుంది.
మూడోరోజు మధ్యాహ్నానికల్లా నలుగురైదుగురు మనుషులు గ్రిల్ మోసుకొచ్చారు. ఒకబ్బాయి భుజం మీద తాడు ఉంది. గ్రిల్ చిన్న చిన్న గళ్ళతో చక్కగా దిట్టంగా ఉంది. గ్రిల్ మధ్య ఒక కిటికీ లాంటిది పెట్టమంది. కిందికి కూరలు అమ్మువస్తే ప్లాస్టిక్ సంచీకి తాడు కట్టి కిందికి దింపి కూరలు అవి పైకి లాక్కోవచ్చని. కిటికీ, గడియ అన్నీ పెట్టాడు. వరండా మొత్తానికి ఏకాంగీ ముక్కలా చేశాడు గ్రిల్. ఆ గ్రిల్ కి కంచారుతాడు కట్టి పైన ఇద్దరు కింద నలుగురు నిల్చున్నారు. పైవాళ్ళు కంచారుతాడుతో గ్రిల్  పైకిలాగుతున్నారు. పదినిమిషాలయ్యేసరికి కంచారుతాడు మధ్యలో విడిపోవడం మొదలయింది. మూడువంతులు పైకి లేచిన గ్రిల్ దభాలున కింద పడింది. కింద నలుగురు గ్రిల్ వదిలి పరుగెత్తారు. పెద్ద శబ్దం అయిందేమో చుట్టుపక్కల వాళ్లంతా వచ్చారు.
సుభద్ర గుండెలు జారిపోయాయి. ‘దాని కింద పిల్లలో పెద్దలో ఎవరో చచ్చిపోయి ఉంటారు! ఏమిటి గతి ’అనుకుంది. బయటికి వెళ్లి చూద్దామంటే కాళ్ళు గుడ్డపీలికల్లా వేలాడాయి.
ఇంతలో పక్కన వాళ్ళిద్దరు ఇంట్లోకొచ్చి “ఎంత పని చేశారండీ?” అన్నారు.
సుభద్రకి నిలువుగుడ్లు పడ్డాయి. “ఏమయింది?” అంది ఎలాగో.
“మీ అదృష్టం బాగుంది కనక, ఇవాళ కింద ఎవరూ అక్కడ లేరు. లేకపోతే నిలువునా ప్రాణాలు పోయేవి. మీరు…” అని ఆపేసాడు. “అసలా కంచారుతాడేమిటండీ?” చిన్నచేదకి కట్టి నూతిలో నీళ్ళు తోడడం అనుకున్నారా! అవ్వ!” అన్నాడు.
“గట్టిగా చేయవయ్యా అన్నాను.  డబ్బులు ఎక్కువ వస్తాయని దుక్కలా చేశాడు ఆ గ్రిల్, వాడి మొహాన కొట్టి తీసుకుపొమ్మంటా” అంది. వాళ్ళు వెళ్లారు.
గ్రిల్ చేసేవాడిని పిలిచి “నాయనా, నీకో నమస్కారం. నువ్వింత లోభివని అనుకోలా! లేకపోతే నేనే గట్టి తాడు తెప్పించేదాన్ని. నాకా గ్రిల్ ఆఖ్ఖర్లా. పట్టుకు పో!” అంది.
“పట్టుకెళ్ళి నేనేం చేయనండీ? కొలతలు పెట్టి మీ వరండాకి సరిపడా చేశా” నా డబ్బులియ్యండి రేపు మంచి తాడు తెచ్చి ఎక్కిస్తా” అన్నాడు. సుభద్ర వద్దనీ, వాడు పట్టుకెళ్ళననీ వాదనలు జరుగుతుండగా సుభద్ర తమ్ముడు ఊరికే చూడ్డానికి వచ్చాడు. ఇదంతా విని, “అంత బరువు పెట్టడానికి వీల్లేదయ్యా, కొన్ని చువ్వలు కోసేయి, సగం బరువును తగ్గించు” అన్నాడు.
‘ఖర్చు అవుతుంద’ని అన్నాడతను.
“అయితే అయిందిలే ఆ పని చెయ్యి తమ్ముడు” అంది.
‘నువ్వు ఊరుకో’ అన్నట్లు సౌంజ్ఞ చేశాడు తమ్ముడు. వెల్డింగ్ మిషన్ అవి తెచ్చి పెద్ద గళ్ళల్లా కోసాడు. పావురాలు కాదు పిల్లులు కూడా దూరచ్చన్నట్టుంది గ్రిల్. వరండాకెక్కించాడు. సుభద్ర వాడికి వేల సంఖ్యలో ముడుపు చెల్లించింది. ముచ్చట తీరాలేదు, ముఖాన నవ్వూలేదు.
టూర్ నుంచి కిరీటి వచ్చి గ్రిల్ చూసి ఓ క్షణం ‘పక్క ఇంటికి వచ్చానా కొంపదీసి’ అనుకొన్నాడు. సుభద్ర ఎదురు వెళ్లి “రైలు కరెక్ట్ టైముకే వచ్చిందా?” అంది. గ్రిల్ వంక చూసి ‘ఇదేమిటి’ అని కళ్ళెగరేస్తూ వాడు. ఎగరేసాడు. సుభద్ర భర్త వెనక ఎవరో అపరిచితుడు ఉంటే, కిరీటి చేయిలో పెట్టే అందుకొని లోపలికి దారితీసింది. కిరీటి వెనక్కి తిరిగి “సాంబశివగారు” అని ఆయన్ని పిలిచి, లోపల హాలులో కూర్చోబెట్టి, లోపలికి వెళ్ళి “సుభద్రా, అప్పుడొకసారి నీకు బ్రౌన్ కవరు ఇచ్చాను, అది పట్రా.  నా పర్సు ఎవరో కొట్టేసారు, ఈయన అడ్డంపడి నా టికెట్టుకొని, దారిపొడుగునా ఖర్చుపెట్టి ఇంటి గుమ్మందాకా టాక్సీలో తెచ్చారు.  ఆ డబ్బుల్ని ఆయనకి చెల్లించాలి” అన్నాడు.
 సుభద్ర తెల్లమొహం వేసి “ఖర్చయిపోయాయి” అంది.
“ఎలా, ఆ గ్రిల్లు మోహన పెట్టావా? పోనీ పూనాలో నిన్ను నెక్లేసు కొనుక్కోమని డబ్బు ఇస్తే, ‘ఈ వయసులో నాకు నగలు ఏమిటి’ అని ముడుపుకట్టి దాచావుగా అవి పట్రా” అన్నాడు.
“అవి ఖర్చయిపోయాయి” అంది.
కిరీటి చెక్కు రాసి సాంబశివకి ఇచ్చి “డబ్బు రెడీగా లేదు, మిమ్మల్ని ఉత్త చేతులతో పంపడం ఇష్టం లేదు. మీకేమైనా చెక్కు మార్చుకోవడంలో ఇబ్బంది వస్తే చెప్పండి” అని చెప్పి సాగనంపాడు.
లోపలికి వచ్చి, “సుభద్రా! నువ్వు చేయాలనుకున్నది చేసేస్తావు. ఆర్థిక పరిస్థితి ఆలోచించవు. కోరికలు వాయిదా వేయకుండా చెల్లించుకుంటావు. రేపు నన్ను కూడా తులాభారం వేసి అమ్మేస్తావు” అన్నాడు. 
***
రచన: అనుపమ పిల్లారిశెట్టి
డాబా మీద పిట్ట గొడకి ఆనుకుని క్రిందికి వ్రేలాడుతున్న కొబ్బరాకుతో ఆడుతూ ఆలోచిస్తోంది భారతి….నేను ఎవరు?  ప్రొద్దున్న పత్రిక పేజీలు తిప్పుతుంటే కనిపించింది… ‘పడతీ ఎవరు నీవు?’ అని ఒక వ్యాసం.  అప్పటి నుంచి అదే మనసులో నాటుకు పోయింది.  అమ్మ అనేది..చిన్నప్పుడు ‘అమ్మా నేను ఎవరు?’ అని అడిగే దాన్ని అంట. అప్పుడు అమ్మ నవ్వుతూ నా బుగ్గలు చిదిమి ‘నువ్వు నా బంగారానివమ్మా ‘ అనేదంట.  ఆలోచిస్తున్న భారతి పెదవుల మీద చిరునవ్వు వెలిసింది.
స్కూల్లో క్లాస్ టీచర్ తనని లీడర్ చేసినప్పుడు…అల్లరి చేస్తున్న ఓ అమ్మాయిని చిలిపిగా ‘స్టాండ్ ఆన్ ద బెంచ్ ‘ అన్నాను. అందరూ గొల్లున నవ్వారు.  అప్పుడే లోపలికి వచ్చిన సోషల్ టీచర్ ‘ ఆ అమ్మాయికి పనిష్మెంట్ ఇవ్వడానికి నువ్వు ఎవరు?’ అని అడిగారు.
ఒకసారి కో- ఎడ్ కాలేజిలో కొంతమంది సీనియర్ అబ్బాయిలు ఒక జూనియర్ అమ్మాయిని కాస్తా శ్రుతి మించి రాగింగ్ చేస్తుంటే నేను వెళ్లి ఆ అమ్మాయికి సపోర్ట్ ఇచ్చా…అప్పుడూ …నేను ఎవరు మధ్యలో రావటానికి అని అడిగారు.
**********
పండగ వచ్చింది.. పళ్లూ, పూలూ కొందామని బజారుకెళ్లి వస్తుంటే ఇద్దరు కుర్రాళ్ళు అతి వేగంగా టూ వీలర్ నడుపుకుంటూ ఒకామె పళ్ల బుట్ట మీదికి ఎక్కించేసారు.  పాపం ఆమెకి వచ్చిన నష్టంతో వాళ్ళని తిట్టగా తిరిగి ఆమె మీదనే దౌర్జన్యంగా చెయ్యి చేసుకున్న వాళ్ళని “అదేమిటి..తప్పు మీదే కదా” అని అడిగినందుకు “మధ్యలో కలుగచేసుకోవడానికి మీరెవరు” అని అడిగారు.
 ************
పెళ్లి అయ్యి అత్త గారింటికి వెళ్ళాను…ఇంకా భర్త వైపు బంధువులు అందరూ పరిచయం అవలేదు.  ఒక్కదాననే ఉన్నప్పుడు ఎవరో తలుపు తడితే వెళ్లి తీసా… “ఎవరమ్మాయ్ నువ్వు?” నేను అడగాల్సిన ప్రశ్న నన్నే అడిగారు వచ్చినవాళ్ళు.  
************
నాన్నగారు ఫోన్ చేశారు..”చెల్లెలికి మంచి సంబంధం వచ్చిందమ్మా… ఒప్పుకోవటం లేదు..నువ్వేమైనా నచ్చ చెప్పగలవేమో చూడు” అని.  “అతను జాబ్ అవసరం లేదు అన్నాడు.  ఇంత చదివి ఇంట్లో కూర్చోవాలా.  ఇంకా ఏమేమో అంటున్నారు..వై షుడ్ ఐ కాంప్రొమైజ్? అయినా నన్ను ఒప్పించడానికి నీకెందుకు అంత ఇంటరెస్ట్?” ఇన్డైరెక్ట్గా నువ్వెవరు అని అడిగినట్టు అనిపించింది.
***********
“ఇంత చదివి వృధాగా ఇంట్లో కూర్చుని ఏం చేస్తావు? ఏదైనా జాబ్కి అప్లై చెయ్యి” అన్న భర్త మాటకి ఎక్కువ ప్రయత్నం లేకుండానే మంచి ఉద్యోగం వచ్చింది.  ఇక మీదైనా నన్ను ‘ఎవరు’
అని అడిగే అవకాశం ఇయ్యకూడడు అని నిశ్చయించుకుంది.
విమెన్ అండ్ చైల్డ్ వెల్ఫేర్ స్టేట్ గవర్నమెంట్ ఆఫీసులో డిప్యూటీ డైరెక్టర్ గా తన విధిని బాధ్యతాయుతంగా నిర్వహించింది.  చైల్డ్ ట్రాఫికింగ్ ఆపగలిగింది.  అటువంటివి, ఫ్లెష్ ట్రేడ్ జరినట్టు వినిపించినా, సీనియర్ సిటిజన్స్కి
అన్యాయం జరిగినా సహించేది కాదు.  తన టీంతో కలిసి రైడ్ చేసి నేరస్థులను పట్టుకుని
శిక్ష పడేలా చూసేది; కానీ, వాళ్ళకి తగిన కౌన్సెలింగ్ ఇప్పించి సరైన దారిలోకి వస్తే శిక్ష తగ్గేటట్టు కూడా చూసేది. ఆసరా లేని పెద్దవాళ్ళకి ఓల్డ్ ఏజ్ హోంలో చేర్చి వాళ్ళకి జరుగుబాటు అయ్యేలా చూసేది. 
 రిటైర్మెంట్ తీసుకోవాల్సిన వయసు వచ్చింది.  తనకు తెలియకుండా డిపార్టుమెంట్ వాళ్ళు గ్రాండ్గా ఏరేంజ్ చేశారు ఫంక్షన్.  చీఫ్ గెస్ట్గా
మరో రాష్ట్ర విమెన్ అండ్ చైల్డ్ వెల్ఫేర్ డైరెక్టర్నీ
పిలిచారు.  ఆయన వస్తూనే చేతులు జోడించి విష్ చేశారు.  అందరూ డయాస్ మీద ఆశీనులయ్యారు.  డైరెక్టర్ గారు మాట్లాడటానికి లేచారు.  
“శ్రీమతి భారతి గారి రిటైర్మెంట్ ఫంక్షన్లో నేను పాల్గొనడం చాలా ఆనందంగా ఉంది.  ఆమె
‘ ఎవరు’ అనేది తెలియని వాళ్ళు ఉండరు.
ఆమె ఈ రాష్ట్రానికి చేసిన సేవ చెప్పాలంటే ఓ పుస్తకం అవుతుంది.  ఈమెని ఉదహరించి మా రాష్ట్రంలో ఉద్యోగులకి పని మీద శ్రద్ద చూపమని చెప్పే వాన్ని.  శ్రీమతి భారతి ఇస్ ద బెస్ట్ సోషల్ వర్కర్ ఐ హావ్ కం అక్రోస్.  ఈ విష్ హెయిర్ గుడ్ హెల్త్ అండ్ లక్ అండ్ హోప్ షి కంటిన్యూ స్ హెర్ హెల్ప్ టు ద నీడ్ ఫుల్ ఇన్ హర్ ఓన్ వే.”  సభ కరతాళ ధ్వనులతో మారు మ్రోగింది.
ఈనాడు సాయంత్రం జరిగిన సన్మాన సభలో తనకి కావాల్సిన జవాబు దొరికిందనిపించింది.
తృప్తిగా నిట్టూర్చి మెట్లు దిగింది ‘భారతి.’
రచన: ఆకెళ్ల వెంకట సుబ్బలక్ష్మి
శారద వెళ్లేసరికి రావమ్మ గిన్నెలు తోముతో౦ది. శారద మనస్సు చివుక్కుమంది శారదని చూసి రావమ్మ మొహము విప్పారి౦ది గాని,  అ౦తలోనే కొ౦చెము జ౦కినట్లు అయ్యి౦ది.  “ఇప్పుడే కాఫీగ్లాసులు లేవని “నసిగింది.
ఏమీ మాట్లాడలేదు శారద. కానీ అక్కడ ఆమె ఉన్న పరిస్థితి బట్టి,  కూర్చున్న విధానము బట్టి చూస్తే అమె చాలాసేపటి నుంచి తోముతున్నట్లు స్త్రీగా తనకు అర్ధం కాకపోదు “దా. కాఫీ ఇస్తాను”. అంటూ మోకాళ్ళ మీద చేతులువేస్తూ లేవబోయింది.
“వద్దు.  ఇప్పుడే ఆఫీసులో టీ తాగాను “అంది. పిల్లలు స్కూల్ నుంచి వచ్చారు. వాళ్ళ కి పాలు ఇచ్చింది. వద్దన్నా శారదకి కాఫీ ఇచ్చింది.
“కూర్చుని చేసే పనేగా” అంటూ కూరల బుట్ట ముందర వేసుకుని కూర్చుంది.
“ఇలా తే” లాక్కుని తను తరగసాగింది శారద. కబుర్లు మొదలెట్టింది రావమ్మ.
“నేనిక వెడతాను “అంది లేచి నిలబడుతూ శారద, నడుము లాగేస్తొంది.  కిలో కూర. తనకే ఇలా ఉంటే పాపం ముసలావిడ,  ఆవిడకి ఎలా ఉంటుంది ?
“వెడతావా? వెళ్ళు పాపం. భోజనం చేసి వెళ్ళండి అంటే వినరు,  అతనితో వచ్చినా కూడా”
అంతలో బెడ్ రూం తలుపు తెరుచుకుంది. భారతి బైటికి వచ్చింది,
మొద్దు నిద్ర పొయిన మొహంతో.   “ఎప్పుడొచ్చారు? ” అడిగింది.
 “చాలసేపు అయ్యింది” ముభావముగా అని బయలుదేరింది.
ఎవరికైనా పుట్టింటి కొస్తే బాగుంటుంది. కానీ తనకి మాత్రం తల్లిని చూసి బాధగా ఉంటుంది. మరదలు ఇంటిలోనే ఉంటుంది. కానీ ఏ పనీ చెయ్యదు. అలా అని చెడ్డదీ కాదు. బద్ధకం.  పోనీ పనిమనిషిని పెట్టదు.  పిసినారి. డబ్బున్నా దేనికీ ఖర్చు పెట్టదు. అందుకే  తల్లికి  తిప్పలు.
పిల్లల పనులతో సహా అన్నీ తల్లే చెయ్యాలి.  పిల్లలు తగని అల్లరి. ఇక తల్లి కొందరు కోడళ్ళలా కాక,  తనని కోడలు ఇంటిలో ఉంచుకుంటున్నందుకే సంబర పడి పోతుంది. (కానీ అంత బాగా పిల్లలని చూసేవాళ్ళు ఎవరుంటారు?) తండ్రి లేడు.
తన భర్తకి కేంపులెక్కువ. ఇంట్లో ఉండడు. కొడుకు వేరే ఊరిలో మెడిసిన్ చేస్తున్నాదు. తమ ఇంట్లో అన్నిపనులకు మనుష్యులుంటారు.  తన దగ్గరకి రమ్మని, ఏ శ్రమా లేకుందా చూసుకుంటాను అంటే వినదు.  బాధగా ఇల్లు చేరింది
*****
ఆరోజు పొద్దున్నే తమ్ముడు దగ్గరనుంచి ఫోన్. తల్లి కళ్ళు తిరిగి పడి పోయిందని, ఫలానా హాస్పిటల్ కి రమ్మని ఫోన్ వచ్చింది.  గాభరాగా పరిగెత్తింది. స్పృహ  లేకుందా తలకి దెబ్బతో పడుకున్న తల్లిని చూసి ఏడుపు ఆగలేదు.
కళ్ళు తుడుచుకుంటున్న శారదతో  నిష్టూరముగా “ ఒక చొట కూర్చొండి అంటె వినరు. ఊరికే తిరుగుతారు. అందరూ నన్ను ఆడీపోసుకొవటానికి” కోపముగా అంది భారతి.
వద్దంటె వె ళ్తుందో, తప్పకే వెళ్ళు తుందో.  ఆ కాలనీలో అందరికి తెలుసు.  బట్టలు ఉతుకుతూ జారి పడిందని లోక జ్ణానం పూర్తిగా రాని మేనకోడలు గేటుదగ్గరే చెప్పేసింది.
వార0 రోజులు శలవు పెట్టి తల్లిని కంటికి రెప్పలా చూసింది.  గండం గడిచింది అన్నాడు డాక్టర్.  ఆ రొజు భర్త కే0ప్ నుంచి వస్తాడు
అందుకే  బ్రడ్  తినిపిస్తూ తల్లితో అంది.
‘ఈసారి మాత్రం నాతో వచ్చెయ్యాలిసిందె.  లేకుంటే ఊరుకో ను తమ్ముడికి కూడా చెప్పేస్తాను. చేసినంత కాలం చేసావు.  ఇంక రెస్ట్ తీసుకొ.  కష్ట0మీద బతికావు.  కూర్చోపెట్టి చే స్తాను,  చేయిస్తాను. వాళ్ళకీ బాధ్యతలు తెలవనీ“అంది
కొద్దిసెపు మౌనముగా ఉంది రావమ్మ.  త రువాత కూతురి చెయ్యి పట్టుకు0టూ
“ఏమనుకోకమ్మా. నేను రాను. ” అంది.  నూతిలోంచిలా వస్తొంది మాట.      ఆశ్చర్యముగా చూసింది. శారద
ఈ ప్రతి పాదన చాలాసార్లు ఇదివరకు వచ్చి, కాదన్నా ఈసారి తల్లి కాదనదు అనుకొంది.  “ఏమి? ఎందుకని ఇంకా గరుడ సేవలు మిగిలాయా” కోపముగా అంది
“కాదమ్మా అయినంత కాలము అయిపొయింది.  నేను ఎక్కువ రొజులు బతకను.  చివరలో నాకూ,  వాడికీ ఎందుకే పడలేదనే చెడ్డపేరు. “అంది
“ అందుకె ఇప్పుడయినా సుఖపడుతావనే. నువ్వు ఎలా ఉంటావొ అందరికి తెలుసు.  ఎవరూ ఎమీ అనుకోరు.  అయినా నువ్వు కష్ట పడు తున్నావని తీసుకెళ్తున్నానని చెబుతానా ఏమిటి ? రవి (తన కొడుకు) వెళ్ళిపోయాక బెంగగా ఉందని,  అమ్మని కొన్నాళ్ళు పంపమని అడుగుతాను. తమ్మున్ని రానీ.  అడిగి తీసుకపోతాను “అంది శారద స్థిరంగా.
“ వద్దమ్మా.  నువ్వు అడగకు నేను రాను “అంది రావమ్మ కూడా అలాగె స్థిరంగా.
“   “ఎందుకో చెప్పు. చచ్చే వరకూ చేద్దామనా,  లేక చేస్తూనే చచ్చిపోదామనా”
 “అదికాదె. నేనిక ఎంతో కాలము బతుకను కదా. కాశీ లో పోవాలి లేకుంటే( పెద్ద)  కొడుకు దగ్గరపోవాలన్నారు కదా ముక్తికి. నాకు ఏకొడుకైన వాడేగా. అందుకే. . ఇక్కడె. . . . . . . ”నసిగింది
నిర్ఘా0తపో యింది శారద.  ఇదా ఆమె అంతరంగం.
స్త్రీల సమస్యలకి, ముఖ్యముగా వ్రద్ధాప్యములొ,  పెరగటానికి ఇదీ ఒక కారణ మెనేమో1ఏలా ఉన్నా, ఏలాంటి పరిస్తితి లోనూ కొడుకులిని వదలకపొవటం. అందువల్ల కొన్నిచోట్ల కోడళ్ళ నిరాదరణ, వ్రద్ధాశ్రమాలు పాలవటం !. ఇందులో కోడళ్ళ తప్పూ లేదు.  రక్త బ0ధం ఉన్నచొటే ప్రమ బ0ధం ఎక్కువ ఉంటుంది కదా. సేవలు చెయ్యగలరు అసహ్యము లేకుండా. ఇక్కడ అత్తా కోడళ్ళ మధ్య రక్త బంధం ఉండదుగా.
అందుకే “ఎక్కడ ఉంటెనేమి? నా పిల్లలేగా” అనుకుని సంఘం, సనాతన సాంప్రదాయం,  అలవాట్లు, పద్ధతులు మొదలైనవి పక్కకు పెట్టీ, వారి, వారి పరిస్తితులకి, అవకాశాలకి అనుగుణముగా, ముఖ్యముగా ఆడ వాళ్ళతో రక్త సంభంధం ఉన్నచొట, కనీసం వ్రద్దాప్యం లో  ఉండటం అలవాటుగా మార్చుకుంటే,
వ్రద్ధాప్య సమస్యలు, ముఖ్యముగా స్త్రీల సమస్యలు కొంత అయినా తగ్గు తాయేమో. ఎందుకంటే పురుషుల్లో ఈ చాదస్తం తక్కువె.  కొంచెం ఏమంటారు?
————-
రచన: జి.వి.ఎల్. నరసింహం  
ఆ నగరంలో నాలుగు హైస్కూళ్లు ఉన్నాయి. వాటిలో మహాత్మా గాంధీ హైస్కూలు, జిల్లాలోకెల్లా పాతది. చాలా పేరున్నది. ప్రస్తుతం ఉన్నత పదవులలో నున్న కొందరు, గతంలో ఆ స్కూలు విద్యార్థులే. 
ఇహ మన కథానాయకుడు, చిన్న లెఖ్ఖల మాష్టారు గురించి తెలుసుకొందామా. ఆయన లక్ష్మణ మూర్తి నామధేయుడు. పొట్టిగా, బొద్దుగా ఉంటారు. ఎప్పుడూ, తెల్లని, లేదా, లేత నీలపు రంగు చొక్కాను, పంచలో దోపి, లేత గోధుమ రంగు కోటును ధరించి, నుదుట కుంకుమ బొట్టుతో, బడికి బయలుదేరుతారు. చిన్న క్లాసుల పిల్లలకు గణిత శాస్త్రాన్ని బోధిస్తారు. చిన్న క్లాసులలోనే, పిల్లలకు గణిత శాస్త్రంలో దిట్టమయిన పునాది వేస్తారని, ఆయనను అందరూ ప్రశంసిస్తారు. ఆ మాటలు ఆయన చెవిలో పడితే, ఉప్పొంగిపోతారు. కాని, ఆయనకు నచ్చనిదొకటుంది. అది ఏమిటంటారా; అదేనండి; ఆయనను, ‘చిన్న లెఖ్ఖల మాష్టారు’ అని అందరూ అనడం. ఆయన అభ్యంతరం ఏమిటంటారా. లెఖ్ఖలు చెప్పే మాష్టార్లందరూ లెఖ్ఖలమాష్టార్లే. అందులో, చిన్నా, పెద్దా, ఏమిటి, అని ఆయన తర్కం. తాను వేసిన పునాదుల వలనే కదా, పిల్లలు పెద్ద క్లాసులలో, లెఖ్ఖలు సుళువుగా నేర్చుకొంటున్నారంటారాయన. ఏదయినా ఇల్లు కట్టినప్పుడు పునాదులు చాలా ముఖ్యం కదా .పునాదులు వేసిన మేస్త్రీని, చిన్న మేస్త్రీ అంటామా; మేస్త్రీలనందరిని, మేస్త్రీలనేఅంటాం, అని ఆయన వాదన. ఆయన వాదనలో కొంత పస ఉన్నా, జనం వాళ్ళ అలవాట్లను మార్చుకోరు గదా.
ఎవరేమని పిలచినా, మాస్టారు, కిర్రుమని, కర్ణకఠోరంగా చప్పుడుచేస్తూ, కాలింగు బెల్లులా పనిచేస్తున్న, తన ఇంటి  కర్రగేటుకు, బి. లక్ష్మణరావు, లెఖ్ఖల టీచరు, మహాత్మా గాంధీ హైస్కూలు అని ఇంగ్లీషులోను, తెలుగులోనూ, తాటికాయలంత అక్షరాలతో లిఖింపబడ్డ, కర్రబల్ల అమర్చుకొన్నారు. ఓ చిన్న…కాదండీ , పెద్దపొరపాటే జరిగిందండి. అదేమిటంటారా. ‘ఇంటి కర్రగేటు’ అని వాడేను కదండీ. దానిని ‘బంగళా కర్రగేటు’ గా సరిదిద్దుకోవాలి. ఏమంటారా, ఆయన తన నివాసాన్ని, బంగళా గానే భావిస్తారు. మాటల సందర్భంలో, ‘మా బంగళా’ అనే వాడుతూంటారు. ఎవరయినా, దానిని ‘ఇల్లు’ అని అంటే, ఆయన మనసులో చాలా బాధపడతారు. 
లక్ష్మణ మూర్తిగారి నివాసం, పిత్రార్జితమయిన ఒక పెంకుటిల్లు. ఆ ఇంటి వెనుక, కొద్దిగా పెద్దదయిన పెరడులో, ఒక మామిడి చెట్టు, ఒక వేప చెట్టు, ఒక జామిచెట్టు ఉన్నాయి. అవి కాక, రెండు కర్ర పందిళ్లు, ఒకటి దొండపాదుకు, మరొకటి తీగబచ్చలికి కేటాయింపబడ్డాయి. ఇంటికి ముందునున్న, కొద్దిపాటి జాగాలో, గురువమ్మగారు పూలమొక్కలు పెంచుకొంటారు. మొదట్లో, ఆ ఇంట్లో మూడు గదులు, ఒకదాని వెనుక ఒకటి, రైలుబోగీలులాగ ఉండేవి. ఉద్యోగంలో చేరిన అయిదు సంవత్సరాల తరువాత, లక్ష్మణరావుగారు, వాటికి మరో బోగీ తగిలించేరు. ఆ తరువాత, నాలుగు సంవత్సరాలయ్యేక, నాలుగో బోగీకి లంబకోణంలో, అనగా తొంభై డిగ్రీలలో,  మరో గది నిర్మించేరు. అప్పటివరకు నాలుగో బోగీలో ఉన్న, వంట మరియు భోజనాల ఏర్పాటును, కొత్తగా నిర్మించిన గదిలోనికి మార్చేరు. తమ బంగళాలో ముందు గదిని, మాష్టారు ‘డ్రాయింగు రూము’ అంటారు. ఆ గదిలో, నాలుగు స్టీలు మడత కుర్చీలు, ఒక చిన్న టేబులు అమర్చబడి ఉంటాయి. ఆ గదిలోనే, మాష్టారు ట్యూషన్లు చెపుతూంటారు.
రోజూ, బడినుండి ఇంటికి, సారీ, బంగళాకు వెళ్లే దారిలో, కూరలు కొనుక్కొని వెళ్లడం, మాష్టారికి అలవాటు. బజారులో కొన్న కూరలు బంగళాకు చేర్చడానికి, బడినుండి తిరుగుప్రయాణంలో, తన వెంటా ఓ విద్యార్థిని తీసుకెళతారు. పిల్లలలో ఆ డ్యూటీ మారుతూంటుంది. వాళ్లలో అదృష్టమున్న వాడికి, అప్పుడప్పుడు, మాష్టారు ఓ జామపండు బహూకరిస్తూంటారు.
మాష్టారుకు, ఒక అబ్బాయి, ఒక అమ్మాయి. అబ్బాయికన్నా, అమ్మాయి రెండేళ్లు చిన్నది. అబ్బాయి, ఆ ఊళ్ళోనే లెఖ్ఖల్లో పి.జి. చేస్తున్నాడు. నిజానికి, అబ్బాయికి ఫిజిక్సులో పి.జి. చెయ్యాలని ఉండేది. కాని, లెఖ్ఖల్లో చేస్తే, కాలేజీలో లెఖ్ఖలు లెక్చరరు కాగలడని, అప్పుడు, పెద్దలెఖ్ఖల మాస్టర్లకన్నా ఎక్కువ హోదాలో ఉంటాడని, మాస్టారి అభిప్రాయం. అందుచేత పుత్రరత్నాన్ని, లెఖ్ఖల్లోనే పి.జి. చెయ్యమన్నారు. రామచంద్రరావు, అని తన పేరుకు తగ్గట్టు, పితృవాక్యపరిపాలనగా, ఆ కుర్రాడు లెఖ్ఖల్లోకే ప్రవేశించేడు. మాష్టారి అమ్మాయి గిరిజ, కూడా  తెలివైనదే. కాని, మాస్టారు, అమ్మాయి చదువుకు హైస్కూలు పూర్తి కాగానే, ఫులుస్టాపు పెట్టీసేరు. కారణం. అమ్మాయి, డిగ్రీలు, పి.జి.లు చేస్తే, అంతకన్నా ఎక్కువ చదువుకొన్న వరుడిని చూడాలని, అంత చదువున్న వాళ్ళు, దండిగా కట్నాలడుగుతారని, మాష్టారి అభిప్రాయం.
మాష్టారుకు, సీతమ్మ అని ఒక చెల్లెలు, బొబ్బిలిలో ఉంది. ఆవిడ భర్త మార్కండేయరావు, L. I. C. ఏజెంటు. పెద్దగా ఆదాయం లేకపోయినా, అయిదు వేళ్ళూ లోపలికి వెళ్ళడానికి ఢోకా లేదు. ఆ దంపతులకు, కాశీపతి ఏకైక సంతానం. రంగు కొద్దిగా తక్కువయినా, కన్ను, ముక్కు, తీరుగా ఉంటాయి. అయిదు అడుగుల ఎనిమిది అంగుళాల ఎత్తుకు ఎదిగేడు. ఆ కుర్రాడు, చదువయ్యేక, ఏదో కొంత దక్షిణ సమర్పించుకొని, స్టేటు గవర్నమెంటు ఆఫీసులో గుమస్తాగా ఈమధ్యనే చేరేడు.
చెల్లెలు సీతమ్మ, రాసిన ఉత్తరం ద్వారా, మేనల్లుడు గవర్నమెంటు ఉద్యోగంలో చేరేడని, చిన్న లెఖ్ఖల మాష్టారుకు తెలిసింది. పెళ్లికొడుకుల అన్వేషణలోనున్న మాష్టారి దృష్టి, మేనల్లుడి మీద కేంద్రీకరించింది. వెంటనే వడి వడిగా నాలుగడుగులు వేసి, వంటిల్లు చేరుకొని, “ఏంవోయ్, మన కాశీపతి గవర్నమెంటు ఉద్యోగంలోచేరేడట.” అని సంబరపడుతూ, భార్యామణికి తెలియజేసేరు.
“మీకెలా తెలిసింది.” కుతూహలంతో గురువమ్మగారు వేసిన ప్రశ్న.
చేతిలోని ఉత్తరం చూపిస్తూ, “సీతమ్మ రాసింది. నిన్ననే, వాళ్ళ ఊళ్ళోనే, ఇంజినీరు ఆఫీసులో క్లర్కుగా జాయినయ్యేడని. వాడు చిన్నప్పటినుండి తెలివయినవాడు. లెఖ్ఖల్లో మంచి మార్కులొస్తూండేవి.”
“మేనమామని పోలి ఉంటాడు.” మాష్టారుకు ఓ కితాబు ఇచ్చేరు, గురువమ్మగారు.
మేష్టారి భుజాలు, ఒక్కమారుగా అయ్యరు హోటలులో పూరీల లాగ పొంగిపోయేయి.
“కాశీపతిని…మన గిరిజకు…మాట్లాడితే ఎలా ఉంటుందంటావు.” మాష్టారి మనసులోని మాట, సతీమణి అభిప్రాయాన్ని కోరుతూ, అడిగేరు.
“బాగానే ఉంటుంది. ముఖ్యంగా, వాడికి సిగరెట్టూ, అటువంటి చెడు అలవాట్లేవీ లేవు. ఇద్దరికీ, ఈడూ జోడూ కూడా సరిపోతుంది. పందిట్లో, చూడ్డానికి సీతారాములలాగా ముచ్చటగా కనిపిస్తారు. అవన్నీ బాగానే ఉన్నాయి. కానీ…” గురువమ్మగారి మదిలో పెద్ద సందేహం.
“కానీకి, అంత దీర్ఘం తీసేవు. ఏమిటి నీ సందేహం.”
“మీ బావగారికి, దాహం ఎంత ఉంటుందా…అని.”
“అవన్నీ, తరువాత చూసుకో వచ్చోయ్.” అని నిబ్బరంగా శ్రీమతితో చెబుతూ, “చూడు సుబ్బూ ( సుభలక్ష్మికి ముద్దు పేరు ) ముఖ్యమయినది ఆలోచించు. వాళ్లకి వాడొక్కడే సంతానం. వాడికి, ఓ తమ్ముడో…చెల్లో…   ఉండుంటే, ఒద్దనుకొన్నా, వాళ్ల  బాధ్యత, వాడి భుజాలమీద తప్పక పడి ఉండేది కదా.”
“అవునండీ, బాగా ఆలోచించేరు. అది చాలా పెద్ద పాయింటే.” మాష్టారుకు మరో కితాబు.
మాష్టారి భుజాలు, మరో మారు పూరీల్లాగా పొంగిపోయేయి.
“అంతేకాదు సుబ్బూ, గవర్నమెంటు ఉద్యోగంలో, జీతం కాకుండా, ఇంతో అంతో, పైరాబడి కూడా ఉంటుంది. ప్రొమోషను వస్తే, జీతంతో బాటు, ఆ రాబడి కూడా పెరుగుతుంది. రిటైరు అయ్యేక, ప్రతీ నెలా పెన్షనొస్తుంది. ధర్జాగా, కాలుమీద కాలు వేసుకొని బ్రతకొచ్చు.” అని మాష్టారు దండకం వినిపించేరు.
“నిజమేనండీ, మా వేలు విడిచిన మేనత్త మొగుడు, ఏదో గవర్నమెంటు ఉద్యోగమే చేసి, రిటైరయ్యేడు. మా వాళ్ళందరూ, ఆయన, రెండు చేతులా ఆర్జించేడంటారు. రిటైరయ్యేక డొంకినివలసలో ఇల్లు కట్టుకొన్నాడట” గురువమ్మగారు మాష్టారుకు వంత పాడేరు.
“నేను ఇవాళ చెప్తున్నాను. జ్ఞాపకముంచుకో. మన కాశీపతి కూడా, మన బంగళాలాంటిదే, ఓ పెద్ద బంగళా, తప్పక కట్టుకొంటాడు.” అని మాష్టారు, శ్రీమతికి నొక్కి నొక్కి వినిపించేరు, మేనల్లుడి భవిష్యవాణి.
“అన్ని విధాలా బాగున్నట్టే ఉందండి. ప్రస్తుతం, శూన్యమాసం నడుస్తోంది. అది ఐపోగానే, వాళ్ళని కదిపి చూద్దాం.”
“ఎలాగూ ఉత్తరం అందుకోగానే, ఆ విషయం కదిపితే బాగుండదు. నువ్వు చెప్పినట్టు, ఈ నెల గడవనీ. ఈ లోగా మరెవరూ కూడా ప్రయత్నం చెయ్యరు.” సంభాషణ ముగించి, మాస్టారు డ్రాయింగు రూము దిక్కు, దారి తీసేరు.
సీను బొబ్బిలికి మారిందండి. అక్కడ కూడా, ఈ పెళ్లి విషయమే చర్చిస్తున్నారు. ఎవరంటారా. మరెవరవుతారండి. మన చిన్న లెఖ్ఖల మాష్టారి చెల్లెలు సీతమ్మ, ఆవిడ భర్త మార్కండేయరావు. పుత్రరత్నం పెళ్లి విషయం, సీరియస్గా, ఆలోచిస్తున్నారు.
“ఏమండీ, దేముడి దయవల్ల, మన వాడు గవర్నమెంటు ఉద్యోగంలో చేరేడు గదా. అదో సమస్య తీరింది. ఇహ వాడినో ఇంటివాడిని చేసీస్తే, మనకా బాధ్యత తీరుతుంది.” భర్తతో  మనసులోని మాట చెప్పుకొంది, సీతమ్మ.
“సీతా, వాడు ఉద్యోగంలో చేరి, ఓ నెల జీతమేనా అందుకోలేదు. వాడి పెళ్ళికి ఇంత తొందరెందుకు. వాడినో ఏడాది బాటు, జీతం అందుకోనీ. నువ్వు చూస్తున్నావుగా, ఏదో విధిలేక, సత్రవులో ఉన్నట్టు కాలక్షేపం చేస్తున్నాం. తాపీగా, ఓ సోఫా సెట్టు, ఓ పెద్ద సైజు టి.వీ. గుమ్మాలికి కర్టెన్లు, ఒకొక్కటి అమర్చుకొంటే, ఇంటికో ఆకారం వస్తుంది. అప్పుడు పెళ్లిమాటలకు ఎవరైనా మనింటికి వచ్చినా, మనం కాలు మీద కాలు వేసుకొని మాట్లాడగలం. ఏమంటావ్.”
“ఆ మాట నిజమే. కానీ ఈ లోపున మంచి సంబంధాలు తప్పిపోతాయేమో అని నా భయం.” సీతమ్మగారి సందేహం.
“అంత బెంగ పడుతున్నావు. నీకు తెలిసిన మంచి సంబంధాలేమయినా ఉన్నాయేమిటి.”
“ఉన్నాయా…అంటే…ఉన్నాది. మా అన్నయ్య కూతురే, అమ్మలు. మీకు తెలుసుగా. చూడ్డానికి చక్కగా ఉంటుంది. మా వదిన పోలికే, మంచి రంగు కూడాను.” మదిలోని మాట మగనికి చెప్పె, సీతమ్మ.
“నిజమే, బాగానే ఉంటుంది. అంతే కాదు. మనవాడు పొడగరి. అమ్మలు కూడా పొడవైన పిల్లే. ఈడూ జోడూ కూడా సరిపోతుంది.” రావు, తన ఓటు అమ్మలుకు వెయ్యడానికి సుముఖంగా ఉన్నాడు.
“మరో ముఖ్యమయిన విషయమండి. అది మన కుటుంబంలోని పిల్ల. చిన్నప్పటినుండి మనకు తెలిసినది. మన చెప్పుచేతల్లో ఉంటుంది. తెలియని కుటుంబంలోని పిల్లయితే, మన ఇంటికి వచ్చేక, ఎలా ప్రవర్తిస్తుందో, మనకు ఏమీ తెలీదు గదా. ఈ రోజుల్లో ఆడపిల్లల సంగతి మీకు తెలియంది ఏముంది. పెళ్లయిన మన్నాడునుండి, వేరే కుంపటి పెట్టుకోవాలని తహతహలాడుతూంటారు.  మీరడిగేరే, ఏమిటి నీ భయమని. అదండీ నా భయం. మన అమ్మలయితే, అటువంటి భయాలుండవు.”
“నువ్వు చెప్పింది కూడా బాగా ఆలోచించ వలసిన విషయమే. మనకున్న ఒక్కగానొక్కడూ, మనకి కాకుండా పొతే, మన గతేమిటవుతుంది. కానీ, సీతా, ఎంత మీ అన్నయ్య కూతురైనా…మనమే అడిగితే లోకువైపోతాం. మనమాట వదిలేయ్, పిల్లడికి, ఏ ముద్దూ ముచ్చటా తీరకపోవచ్చు.” తన బలమైన సందేహాన్ని వ్యక్త పరిచేరు, రావుగారు.
“అది నిజమేనండి. మనం డైరెక్టుగా అడక్కుండా, మన పేరయ్యశాస్త్రిగారిద్వారా, కథ నడిపించొచ్చు. మనం అడిగినట్లు కాకుండా, ఆయనే వెళ్లి, మన సంబంధం విషయం, వాళ్లకి సలహా ఇవ్వమని, మనం ఆయనకు చెప్పొచ్చు.”
సీతమ్మగారి స్ట్రేటజీ విని, రావుగారు, “సీతా, ఇది… చాలా రోజులుబట్టి… ప్లేను చేస్తున్నట్టున్నావు. బాగానే ఆలోచించేవు. కథ, ముందుకు నువ్వే నడిపించు,” అని భార్య ఆలోచనలకు, పచ్చ జెండా ఊపేరు రావుగారు.
శూన్యమాసం వెనక్కి వెళ్ళింది. సీను మళ్ళీ లెఖ్ఖల మాష్టారి బంగళాకు మారిందండి.
మేష్టారి బంగళా కర్రగేటు, కిర్రుమని, గంట వాయించింది. రెండో నంబరు బోగీలో, సేద తీర్చుకొంటున్న మాస్టారు దంపతులు, ఎవరా, అని గేటు దిక్కుగా దృష్టి మళ్లించేరు. సెల్ ఫోనులో,  “మరో గంటలో మీ ఇంటికి వస్తున్నాను. అప్పుడు వివరాలన్నీ మాట్లాడు కోవచ్చు.” అని జరుగుతున్న సంభాషణకు, ఫుల్స్టాపు పెడుతూ, పేరిశాస్త్రిగారు బంగళా ప్రవేశం చేసేరు.
“రండి రండి, శాస్త్రిగారూ, ఇలా కూర్చోండి.” అని, డ్రాయింగు రూములో వాల్చి ఉన్న, ఓ మడత కుర్చీచూపిస్తూ, స్వాగతం పలికేరు, మాష్టారు.
“శాస్త్రిగారూ, ఇదేనా రావడం. బొబ్బిలినుండేనా.” గురువమ్మగారి కుశలప్రశ్న.
“అవునమ్మా, బొబ్బిలినుండే. మీ ఊళ్లోని ఆంజనేయశర్మగారు, రమ్మని ఖబురు చేస్తే, రావడమయింది . ఆయన దగ్గరకు వెళ్తూ, దారిలోనే మీరున్నారని, మీ దర్శనం ఓ మారు చేసుకొందామని ఇలా వచ్చేను.” నిజానికి, ఆయన వచ్చింది, వీరిని కలియడానికే. ఆ టెలిఫోను సంభాషణ కృత్రిమం.
“మంచిపని చేసేరు. మేమూ, మిమ్మల్ని కలుసుకొని చాలా రోజులయింది.” అని మాష్టారు తమ సంతోషం తెలియబరిచేరు.
“మా ఆడబడుచు వాళ్ళూ క్షేమమనుకొంటాం.” గురువమ్మగారి విచారణ.
“వారంతా క్షేమమేనమ్మా. మొన్న మంగళవారంనాడు, ఆ దంపతుల్ని ఆంజనేయాలయంలో కలిసేను.” శాస్త్రిగారి జవాబు.
ముగ్గురూ, లోకాభిరామాయణం మాట్లాడుకొంటూంటే, మాష్టారి అమ్మాయి మూడు మగ్గులతో టీ, ఓ ప్లేటులో ఆరు బిస్కట్లు తెచ్చి, టేబులు మీద పెట్టింది. శాస్త్రిగారికి పాదాభివందనం చేసి, ఆశీర్వచనాలందుకొని, లోపలికి నిష్క్రమించింది.
“మీ అమ్మాయి కదూ. ఏమిటి చేస్తున్నాది.” శాస్త్రిగారి ప్రశ్న.
“చదువయిందండి. తగిన వరుడు కుదిరితే, వివాహం చేద్దామనుకొంటున్నాం.” మాష్టారి స్పందన.
“మీకు తెలిసిన సాంప్రదాయ కుటుంబంలో, ఎవరైనా పెళ్లికొడుకు, మీకు తెలిస్తే, మా అమ్మాయి మాట జ్ఞాపకముంచుకోండి.” గురువమ్మగారి నివేదన.
“అదేమిటమ్మా! నట్టింట్లో, రాజాలాంటి పెళ్లికొడుకును పెట్టుకొని, నన్ను పెళ్లికొడుకులను చూడమంటున్నారు.” శాస్త్రిగారు చిరునవ్వుతో నర్మగర్భంగా అన్నారు.
“శాస్త్రిగారూ, మీరేమిటంటున్నారో బోధపడడం లేదు.” మాష్టారు తెలిసీ, తెలియనట్లు అడిగేరు.
“ఎవరి గురించి చెప్తున్నారండీ, మా నట్టింట్లో ఉన్నాడని.” గురువమ్మగారు, మాష్టారుకు తోడు పలికేరు.
“అదేమిటమ్మా, స్వయాన్న మాష్టారి మేనల్లుడు, మీ ఆడబడుచు కొడుకు, కాశీపతి, ఈ మధ్యనే గవర్నమెంటు ఉద్యోగంలో చేరేడు. మీకు తెలిసే ఉంటుంది.” శాస్త్రిగారు వివరంగా చెప్పేరు.
“ఆ, తెలుసు. వాడు గవర్నమెంటు ఉద్యోగంలో చేరేడని, ఆ మధ్య సీతమ్మ ఉత్తరం రాసింది. సంతోషం, అని వాడిని ఆశీర్వదిస్తూ జవాబు రాసేను. అంతేగాని, మా ఆలోచన, మీరన్నవైపు వెళ్ళలేదు.” అమాయకం ఒలకబోస్తూ మాష్టారి జవాబు.
“ఫరవాలేదు సార్. ఆలస్యమేమీ కాలేదు. ఇప్పుడయినా అటు ఆలోచించండి.” చిరునవ్వుతో, శాస్త్రిగారి సలహా.
“శాస్త్రిగారూ, మీరు చెప్పిన మాట నిజమే. కానీ, వాళ్ళ ఉద్దేశాలేమిటో, మనకు తెలీదుగదా. తీరా అడిగేక, వాళ్లేమిటంటారో. కావలసినవాళ్లు. అదే ఆలోచించాలి.” మాష్టారి సందిగ్ధం.
“శాస్త్రిగారూ, మా ఆయన చెప్పినట్లు మేమే, వాళ్ళనడిగితే, వాళ్ళు సరే అంటే, అంతకంటే కావలిసిందేమిటి. కాని కాదని చెప్పడానికి, వాళ్ళూ ఇబ్బందిలో పడతారు. అంచేత, ఈ విషయంలో, పెద్దవారు మీరు, ఓ సాయం చేయగలరా.” గురువమ్మగారి నివేదన.
“అదేమిటో చెప్పండమ్మా. నా వల్ల, ఓ మంచిపని అవుతుందంటే, సంతోషంగా తప్పక చేస్తాను.” శాస్త్రిగారి హామీ.
“ఈ విషయంలో మీరు శ్రమ తీసుకొని, మేము అడిగినట్లు కాకుండా, మీరే వాళ్ళని కదిపి చూడండి. వాళ్ళు అనుకూలంగా ఉన్నారంటే, మంచిరోజు చూసుకొని, మేముభయులం వాళ్ళని కలుస్తాం.” శాస్త్రిగారికి, గురువమ్మగారి నివేదన.
“ఇందులో శ్రమ ఏముందమ్మా. ఎల్లుండి సప్తమి, మంచిరోజు. మీరు కోరినట్లే, వారిని కలసి, మీరడిగినట్లు గాక, నేనే వారికి సలహా ఇచ్చినట్లు, ఈ విషయం కదుపుతాను. వారికి మాత్రం ఇంతకన్నా మంచి సంబంధం ఎక్కడ దొరుకుతుందమ్మా. కుటుంబంలోని పిల్ల. అభిమానంగా, వారితో కలసి  మెలసి ఉంటుంది. వారూ అర్థం చేసుకొంటారులెండి. తప్పక మీ సంబంధానికి ఒప్పుకొంటారనుకొంటాను.” పేరిశాస్త్రిగారి భవిష్యవాణి.
“పెద్దలు. మీ నోటిమాట నిజమవ్వాలని ఆశిద్దాం.” మాష్టారి మనసులోని మాట.
సీతమ్మగారు అప్పగించిన కార్యాన్ని, విజయవంతంగా సాధించి, పేరిశాస్త్రిగారు మాష్టారి దంపతుల శలవు తీసుకొన్నారు.
అటు సీతమ్మగారి వ్యూహం, ఇటు మాష్టారి దంపతుల వ్యూహం, పేరిశాస్త్రిగారి నటనా చాతుర్యంతో ఫలించి, ఓ శుభముహూర్తాన్న, కాశీపతి, గిరిజ మెడలో మూడు ముళ్ళూ వేసేడు.
                                         ***** 
రచన: ఆచార్య పి.కె. జయలక్ష్మి
రెండు వారాలయింది యు.యస్ నించి వచ్చి.ల్యాప్ టాప్ లో ఫేస్ బుక్  చూస్తుంటే అవినాష్, కాకినాడ కన్పిస్తే యాదాలాపంగా ప్రొఫైల్ చూసా. సందేహం లేదు ..నా మేనల్లుడు అవినాషే! దాంట్లో ఉన్న నంబరికి అదిరే గుండెలతో ఫోన్ చేశా. అట్నించి “హలో” అన్న స్వరం వినగానే గుండె గొంతులో కొట్టుకుంది. వణికే కంఠం తో “ నేను మాధవత్తని అవినాష్ బెంగుళూరు నించి మాట్లాడుతున్నా” అన్నాను. ఒక్క నిమిషం మౌనం రాజ్యమేలింది. బహుశా జ్ఞాపకం చేసుకుంటున్నాడనుకుంటా! పదేళ్లయిపోవస్తోంది కదా!  “మధూ అత్తా! ఎన్నాళ్లకె న్నాళ్ళకి? ఎలా వున్నావ్? ఏంటీ సర్ప్రైజ్?” అన్నాడు సంతోషంగా. “ హమ్మయ్య గుర్తుపట్టావు కదా? ఫేస్ బుక్ లో నీ నంబరు చూసి పట్టుకోగల్గాను. అంతా బాగున్నారా అవీ?” ఆప్యాయంగా పలకరించాను. “ అత్తా, నేను ప్రస్తుతం ఢిల్లీ కాన్ఫరెన్స్ లో ఉన్నా. ఎల్లుండి కాకినాడ వెళ్ళగానే ఫోన్ చేసి వివరం గా మాట్లాడతా. నీ నంబర్ ఇదే కదా? ఉంటానత్తా, బై “ అని పెట్టేశాడు. నా మనసు గతం లోకి జారిపోయింది.
కాకినాడ నా పుట్టిల్లు. ఎన్నో అపురూపమైన జ్ఞాపకాలు కాకినాడతో ముడిపడి ఉన్నాయి. నా పుట్టుక, బాల్యం, చదువు, ప్రేమ, పెళ్లి … ఇలా జీవితం లో ముఖ్యమైన ఘట్టాలన్నిటికీ కాకినాడే సాక్షి. అమ్మానాన్నలకి అన్నయ్య, నేను రెండు కళ్లలా పెరిగాం. చిన్నదాన్ని కావడంతో నన్ను చాలా ముద్దుగా చూసుకునేవారు. అన్నయ్య  రంగరాయ కాలేజ్  లో మెడిసిన్ చదువుతుంటే నేను విమెన్స్ కాలేజ్ లో ఇంటర్ చదివేదాన్ని. ఆ రోజులు నాకెప్పుడూ గుర్తే!  చదువుకోడానికి, సెమినార్ ప్రిపరేషన్ కనీ  వాడి ఫ్రెండ్స్ ఇంటికి వస్తూ ఉండేవారు.  అన్నయ్య క్లోజ్ ఫ్రెండ్ దిలీప్, క్లాస్ లో ఎప్పుడూ ఫస్ట్  వచ్చేవాడు.  చాలా చురుకైనవాడని నాన్నగారు కూడా ఎంతో మెచ్చుకొనేవారు తనని.   మా ఇంటికి ఎప్పుడొచ్చినా ఏదో ఒకటి అని నన్ను ఉడికిస్తూ ఉండేవాడు. ‘’ఏయ్ డాక్టర్?” అంటే ‘’ఏం పేషెంట్?” అని ఆటపట్టించేవాడు. కొన్నాళ్ళకి వాళ్ళ చదువు, నా డిగ్రీ పూర్తయ్యేసరికి  పేషెంట్ ని కాస్తా ప్రేయసి గా మరి పెళ్లి వరకు వచ్చేశాం.  వర్ణాంతరం కావడంతో ఇంట్లో ఒప్పుకోకపోవడాలు, అలకలు, గొడవలు… అన్నీ మామూలే! చివరికి అన్నయ్య ప్రమేయం తో , ఇరుపక్షాల సమ్మతితో మేం ఒకటయ్యాం.  తర్వాత హైదరాబాద్ లో  కాపరం పెట్టడం, శ్రేయ, సతోష్ పుట్టడం , కాలచక్రం లో ఎన్నో సంఘటనలు  సంభవించాయి ….. కొన్ని గుర్తుపెట్టుకోగల్గినవి, కొన్ని మర్చిపోదామన్నా మరవలేనివి.
అన్నయ్య  అమ్మవాళ్ళ ఇష్టప్రకారం మెడిసిన్ చదివిన అమ్మాయినే సాంప్రదాయ బద్ధం గా పెళ్లి చేసుకున్నాడు.  వాడికి ఇద్దరు పిల్లలు… అవినాష్, అమల.  పచ్చని పసిమి చాయతో ముట్టుకుంటే మాసిపోతుందేమో అన్నంత తెల్లగా అందంగా ఉండేది అమల . దానికి తోడు  మంచి కనుముక్కు తీరు, ఒత్తైన నొక్కుల జుట్టు.   అంతా మేనత్త పోలిక అంటుంటే నాక్కొంచెం గర్వం గా అన్పించేది. నేను కాకినాడ వచ్చినప్పుడల్లా  దాన్ని బొమ్మ లా తయారుచేసి ముచ్చటపడిపోతూ ఉండేదాన్ని.  నేనన్నా అది చాలా ఇష్టం చూపించేది.  అమల ఇంటర్ చదువుతున్నప్పుడు  అనుకుంటా కాకినాడ వెళ్ళాను సెలవులకని. మాటల్లో అన్నయ్యతో ‘అమలని నా కోడలిగా చేసుకోవాలనుందని’ చెప్పాను. వదినేమీ మాట్లాడలేదు. కానీ అన్నయ్య ‘దానికి ఇప్పుడే పెళ్ళేంటే?’ అన్నాడు ముభావంగా  “ముందు ఒక మాట అనుకుందాం లేరా.ఇంకా సంతోష్ ఎమ్మెస్ పూర్తవ్వాలి కదా” అన్నాను. నా ప్రస్తావన వాడికి నచ్చినట్టు లేదని తెలుస్తోంది. ‘మేనరికాలు మంచివి కాదే , నీకు తెలియదా ఏంటి?” అన్నాడు ఇబ్బంది గా. ఆస్తి,అంతస్తు , చదువు-సంస్కారం,  అన్నిటికి మించి  స్నేహం-బంధుత్వం కంటే  కులానికి వాడు ప్రాధాన్యమిస్తున్నాడని నాకు మనసులో ఏ మూలో  అర్ధమవుతూనే ఉంది. నేను వేరే కులస్తుడిని  పెళ్లి చేసుకోవడం వల్ల అన్నయ్యకి తన కూతుర్ని నా కోడలి గా  చేయడం ఇష్టం లేదని , ఆరాత్రి వదినతో స్పష్టం చేయడం నా చెవిని దాటిపోలేదు.  ప్రేమించినవాడితో నా పెళ్లి చేయడం కోసం, అందరినీ ఒప్పించి నా ప్రేమని గెలిపించిన నా అన్నయ్యేనా వీడు?తన కూతురి విషయం వచ్చేసరికి సంతోష్ ని మేనల్లుడిగా కాకుండా దిలీప్ కొడుకు గా , పరాయి కులస్తుడి గా భావిస్తూ పిల్లనివ్వనంటున్నాడు..  అన్నయ్య మనసులో  మాట అర్ధమయ్యాక ఇక పూర్వం లా ఉండలేనన్పించింది. అలాగే సంవత్సరాలు గడిచిపోయాయి.అమ్మానాన్న కాలం చేసినప్పుడు కూడా అందరి బంధువుల్లాగే వెళ్ళి వచ్చాను.  అన్నయ్యకీఇదే నచ్చినట్టుంది కాబోలు. పెద్దగా స్పందించ లేదు. తన భార్యాపిల్లలు,భార్య వైపు బంధువులు  మాత్రమే  ముఖ్యులయి న్నట్లు, నన్ను  పరాయి కులస్తుడి భార్యగానే భావించి మొక్కుబడిగా వ్యవహరించాడే తప్ప మనస్ఫూర్తిగా చిన్నప్పటి అన్నయ్య లా ఆదరించలేదు.
కుటుంబం విస్తృతమయ్యేకొద్దీ, వయసు పెరిగే కొద్దీ మనిషి మనసు  చిన్నదయ్యి, ప్రేమ-ఆత్మీయతల పరిధి సంకుచితమవుతూ బాంధవ్యాలు బలహీనపడతాయా  అన్పించింది. వీళ్ళందరికంటే ముందు నించి వాడితో కలిసి పుట్టి పెరిగింది  నేను. ‘మనిద్దరిలో ఉన్నది ఒకే రక్తం. ఎందుకురా నన్ను దూరం పెడుతున్నావు?’ అని అడగాలన్పించింది గట్టిగా.  అమలని నా కోడలిగా చేసుకోవాలనుందని అడిగి తప్పు చేశానా? అందుకే నన్ను దూరం పెడుతున్నాడా? అన్పించింది. ఏది ఏమైనా మనుషుల మనస్తత్వాలు తెలిసి వచ్చాయి.. ఇది కూడా ఒక మంచి పాఠమే  అనుకున్నా.
****    *****        *****         *****       *****         ****      *****
కాలచక్రం గిర్రున తిరుగుతూ ఎన్నో  విచిత్రాలు చూపిస్తూ ఉంది.  దిలీప్ కి నిమ్ హాన్స్ లో జాబ్ రావడంతో  మేము బెంగుళూరు లో స్థిరపడిపోయాము.నా కూతురు శ్రేయ అమెరికా లో ఎమ్మెస్ చేసి తన క్లాస్ మేట్  నే లైఫ్ మేట్ గా చేసుకొని అక్కడే స్థిరపడింది. వాళ్ళిద్దరూ చిన్నప్పటి నించి క్లాస్ మేట్సు కావడమే కాక    ప్రశాంత్  నా ఫ్రెండ్ కొడుకు కూడా  అవడంతో స్నేహం బంధుత్వం గా మారి నందుకు  మేమేంతో సంతోషించాం. శ్రేయ దగ్గర ఏడాదిపాటు యూఎస్ లో వుండిపోయాను దాని డెలివరీ కి వెళ్ళి. ఆ టైమ్ లోనే అన్నయ్య,వదిన రోడ్ యాక్సిడెంట్  లో చనిపోయార న్న వార్త తెలిసి దుఖం లో మునిగిపోయాను. అవినాష్ పెళ్ళికి వెళ్లినప్పుడు చూడ్డమేవాళ్ళ ని  చివరిగా. ఇండియా వచ్చాక అవినాష్, అమలల్ని పరామర్శించడానికి వెళ్లినప్పుడు  తెలిసింది హడావిడిగా  అమల పెళ్లయిపోయిందని,  మంచి ముహూర్తాలు లేవని తొందరపడాల్సి వచ్చిందని,వాళ్ళు హనీమూన్ వెళ్ళారని!ఏ మూలో ఉన్న చిన్నపాటి ఆశ కూడా ఆవిరైపోయింది. వచ్చాక మా ఇంటికి తప్పకుండా పంపమని ఆహ్వానించి వచ్చాను. తర్వాత వాళ్ళ దగ్గర్నించి ఏ కబురూ నేనే మనసాగక, పుట్టింటి మీద ఆశ చావక ఫోన్లు చేస్తూ ఉండేదాన్ని. అన్నయ్య ఉన్నప్పుడే అంతంత మాత్రం …. ఇంక ఇప్పుడేం ఉంటుంది?
నా కూతురు శ్రేయ అమెరికా లో ఎమ్మెస్ చేసి తన క్లాస్ మేట్  నే లైఫ్ మేట్ గా చేసుకొని అక్కడే స్థిరపడింది. వాళ్ళిద్దరూ చిన్నప్పటి నించి క్లాస్ మేట్సు కావడమే కాక    ప్రశాంత్  నా ఫ్రెండ్ కొడుకు కూడా  అవడంతో స్నేహం బంధుత్వం గా మారి నందుకు  మేమేంతో సంతోషించాం.  సంతోష్ నిషయమే నన్ను కలవరపెట్టింది. బిట్స్,దుబాయి లో ఇంజనీరింగ్ చదువుతునేటప్పుడు లూసీ అనే  ఒక ఆంగ్లో ఇండియన్ అమ్మాయిని సెలవులకొచ్చినప్పుడు హైదరాబాద్ తీసుకొచ్చాడు.  ఫ్రెండేమో అని సరిపెట్టుకున్నా. కానీ చదువయ్యాక బాంబు పేల్చాడు. ఆ  పిల్లని  ప్రేమించాను  పెళ్లి చేసుకుంటాను అని . దిలీప్ ,నేను ఎంత చెప్పినా వాడు వినలేదు. లూసీ చాలా మంచిదని,నాలుగేళ్లుగా తనకి తెలుసని, ఆ పి‌ల్లకి కూడా తనంటే ఎంతో ప్రాణమని ఒత్తిడి తీసుకు వచ్చాడు. చేసేదిలేక వాళ్ల  పెద్దవాళ్లతో మాట్లాడి చర్చ్ లో పెళ్లి జరిపించాం. నాకు చాలా విరక్తిగా అన్పించింది. మా పెళ్లి రిజిస్టర్ ఆఫీస్ లో నిరాడంబరం గా అవడంతో సంతోష్ పెళ్లి ఆర్భాటం గా , పద్ధతిగా చేయాలని కన్న కలలన్నీ కల్లలయ్యాయి. ఫ్రెండ్స్ అంతా తల్లిదండ్రులు ఇంటర్ కాస్ట్ అయితే కొడుకు  ఏకం గా ఇంటర్ నేషనల్ మేరేజ్ చేసుకున్నాడు అని హాస్యమాడారు.
లూసీ కుటుంబం గురించి పెద్దగా చెప్పుకోడానికేమీ లేదు. తండ్రి చిన్నప్పుడే చనిపోయాడు. తల్లి స్కూల్ టీచర్, అక్క నర్స్ గా పని చేస్తున్నారు. లూసీ కూడా టీచరుగా చేస్తూ ప్రవేట్ గా ఎమ్మే కట్టిందట.  నాకు , దిలీప్ కి ఆస్తిపాస్తుల మీద మోజు లేదు . దేవుడి దయ వల్ల సర్జన్ గా మంచి పేరుతో పాటు ఆస్తి కూడా దిలీప్ బాగానే  సంపాదించాడు. ఇళ్ళు, భూములు, తోటలు.. దేనికీ లోటు లేదు. కుటుంబం, సాంప్రదాయం నాకు చాలా ముఖ్యం. కానీ ఆ విషయం లోనే తట్టుకోలేని దెబ్బ తగిలింది. నా కూతురు ఎంతో ఓదార్చింది…”మేరేజెస్ ఆర్ మేడ్ ఇన్ హెవెన్ అంటారు కదా  మమ్మీ! సంతోష్ కి నచ్చిన పి‌ల్లతో  పెళ్లి చేశారు. వాడు సంతోషమేగా మనం కోరుకునేది. కొన్నాళ్లు నా దగ్గరకొచ్చి ఉండండి డాడీ,నువ్వు. నెమ్మదిగా అన్నీ అవే సర్దుకుంటాయి ” అని.
లూసీ మమ్మల్ని బాగానే చూస్తుంది, కానీ పెళ్లైన తర్వాత కూడా తను  మా పద్ధతులు అలవాటు చేసుకోకపోవడం   నాకు  బాధ కలిగించింది. ఆ పి‌ల్లకి  తన మతమంటే  ఎంతో గౌరవం. చర్చ్ కి రెగ్యులర్ గా వెళ్లడమే కాకుండా ఇంట్లో కూడా జీసెస్ ఫోటోలు పెట్టి ప్రార్ధనలు చేస్తుంది. బొట్టు పెట్టుకోదు. సంతోష్ కూడా చెప్పడేమో? వాళ్ళ  ఆహారపుటలవాట్లు కూడా నాకు ఇబ్బంది కలిగించాయి. మరో ఫ్లాట్ కొని వాళ్ళని అక్కడ ఉండమన్నాడు నా మనసు తెలిసిన నా భర్త.  సంతోష్ బాధపడ్డాడు “ ఏంటమ్మా ఇది? మేము మీతో కలిసి ఉండడానికి పనికి రామా?” అని.లూసీ కళ్ళల్లో లీలగా తడి… నా దృష్టిని దాటిపోలేదు.  అదేం పట్టించుకోకుండా తను“ ఏమైనా అనుకోరా. కొత్తగా పెళ్లైనవాళ్లు మీకూ ప్రైవసీ అవసరం. అయినా ఒక ఊళ్లోనే ఉంటున్నాం కదా. మీకు వీలయినప్పుడు వస్తూ ఉండండి. మీ అంతటి వాళ్లయ్యారు. ఎవరికి నచ్చినట్లు వాళ్ళుండడమే మంచిది.” నిష్కర్ష గా చెప్పేసింది. లూసీ పద్ధతులు తనకు నచ్చకే ఇలాటి నిర్ణయం తీసుకోవాల్సి వచ్చిందని పైకి చెప్పకపోయినా వాళ్ళకి అర్ధమయ్యే ఉండాలి. తమ దేవుణ్ణి పూజించకపోయినా భరించగల్గింది గాని ముత్తైదుపిల్ల గాజులు, పుస్తేలు, పసుపుకుంకుమ లేకుండా గౌన్లు వేసుకొని తిరగడం, ఇంట్లో మాంసాహారం వండడం మాత్రం తట్టుకోలేకపోయింది.  అడిగితే  సంతోష్ కి అలవాటని వండుతున్నట్టు చెప్పింది
దిలీప్ మాంసాహారే అయినా ఏ మాటకామాటే చెప్పుకోవాలి ఏనాడూ తనని  వండమని  అడిగింది లేదు.  వాళ్ళ తోబుట్టువుల ఇళ్ళకి వెళ్లినప్పుడు తినేవాడేమో!అంతేనా? ఇంగ్లీష్ తప్ప తెలుగు మాట్లాడదు.   అమల గుర్తు వస్తే మనసు బాధతో మూలిగేది..అన్నయ్య మీద కోపం వచ్చేది కూడా. చక్కని చుక్క లాటి పిల్ల సాంప్రదాయబద్ధంగా చీర కట్టుకొని,పొడవైన జడలో పూలు తురుముకొని,బొట్టు కాటుక పెట్టుకొని, మెళ్ళో పుస్తేలు, నగలు ,  పసుపు పాదాలకి  మెట్టెలు,పట్టీలు  అలంకరించుకొని అత్తయ్యా అని అచ్చ తెలుగు లో లక్షణంగా ఇంట్లో తిరుగాడాల్సిన మేనకోడలి స్థానం లో  లూసీ ని కోడలి గా అంగీకరించలేకపోతున్నా. ఇంతటి  సిరిసంపదలకి నా ముద్దుల మేనకోడలు వారసురాలిగా ఉండాల్సింది…నా ఖర్మ కాకపోతే ఎక్కడో దుబాయి లో పుట్టిన ఆంగ్లో ఇండియన్  నా కోడలిగా రావడమేంటి?
కొన్నాళ్ళకి లూసీ నాకు నచ్చినట్టుగా కొంచెం మారింది. అదే సంతోషం. ఈరోజుల్లో ఎవరినీ మార్చలేం కదా! వాళ్ళంతట వాళ్ళు మారాలే తప్ప. మనవడు విక్టర్ పుట్టిన నెలకే దిలీప్ హార్ట్ఎటాక్ తో చనిపోయాడు.అది మరో  పెద్ద షాక్ నాకు జీవితం లో.  చనిపోయే సంవత్సరం ముందు నా సమ్మతి తోనే ఆస్తులు పిల్లలిద్దరికి సమానంగా పంచేశాడు,మేము ఉంటున్న ఇల్లు కూడా నా తదనంతరం సంతోష్ పిల్లలకి చెందేలా వ్రాయమని చెప్పాను. నాకంటూ ఏమీ ఆస్తి లేదనే చెప్పాలి. ఆధ్యాత్మిక చింతన వైపు  దృష్టి సారించాను. నాకు సాయంగా పనిపిల్ల ఎప్పుడూ ఉండేలా సంతోష్ ఏర్పాటు చేయడంతో  గుళ్లూ గోపురాలు తీర్థయాత్రలు చేస్తూ ఉంటాను. ఓపికున్నంతవరకు నాకిదే కాలక్షేపం.అప్పుడప్పుడు శ్రేయ దగ్గరకి వెళ్తూ ఉంటాను.అది తన దగ్గరే ఉండిపొమ్మంటుంది. కానీ బెంగుళూరు వదిలి ఎక్కడా ఎక్కువ కాలం ఉండలేను.
కాలచక్రం గిర్రున తిరుగుతూనే ఉంటుంది. ఈ భ్రమణం లో ఎన్నో మార్పులు చోటు చేసుకున్నాయి. లూసీ తెలుగు మాట్లాడ్డమే కాదు, వంటలన్నీ చక్కగా నేర్చుకుంది. నా మనవళ్ళిద్దరూ రోజూ నా దగ్గరకి వస్తారు గ్రానీ అంటూ ముద్దు ముద్దు గా  తెలుగులో పలకరిస్తారు. ఇంకా నా కొడుకు సరేసరి . రాత్రి ఎంత లేటయినా నన్ను కలిసి, యోగక్షేమాలు విచారించి గాని ఇంటికి వెళ్ళడు.  పెద్ద కంపెనీ కి డైరెక్టర్ అయినా అమ్మని ఎప్పుడూ విస్మరించడు.నాక్కావాల్సినవన్నీ వెంటనే అమిరిపోవాల్సిందే.  ఆ విషయం లో నేను చాలా అదృష్టవంతురాలిని. లూసీ అయితే “ మమ్మీ! అంతా కలిసి వుందాం, ఒక్కరే ఎందుకు?” అంటుంది. కానీ నాకు ఇలాగే బాగుంది.  వారానికోసరి వాళ్ళింటికి వెళ్తూ ఉంటాను. ఇల్లు దగ్గరే కావటంతో లూసీ నాకు  రోజూ ఏదో ఒకటి పంపిస్తూనే ఉంటుంది. ఇంటిక్కావాల్సిన సరుకులు, సామాన్లు వాళ్లే తెచ్చేస్తారు. పది రోజులకోసారి అంతాకలిసి బైటకెక్కడికైనా వెళ్తూ ఉంటాం. అయినా మనసులో ఏ మూలో నాకింకా అసంతృప్తి. అమల చోట్లో లూసీని అంగీకరించలేకపోతున్నా ఎందుకో? ఆ పిల్ల వేరే మతస్తురాలన్న సంగతి పక్కన పెడితే  లూసీ లో ఎంచడానికేమీ లేదు. ఆ రోజు నాకు బాగా గుర్తు.
కిందటేడు సంతోష్ కంపెనీ పని మీద ఆస్ట్రేలియా వెళ్ళాడు. ఒక రాత్రివేళ నాకు గుండెల్లో నెప్పిగా అన్పించి వద్దనుకుంటూనే లూసీ కి ఫోన్ చేశాను.  ఆగమేఘాల మీద వచ్చి అర్ధరాత్రి వేళ నన్ను కార్లో హాస్పిటల్ కి తీసుకు వెళ్లింది. వెంటనే ఆపరేషన్ చేయాలన్నారు డాక్టర్లు.  సంతోష్ కి తెలిస్తే ఎక్కడ కంగారుపడతాడో అని ధైర్యంగా అన్నీ తానే అయి నిలబడింది. లూసీ యే లేకపోతే ఏమై పోయేదాన్నో?  కానీ మళ్ళీ మనసులో …. నా మేనకోడలయితే ఇంకా బాగా చూసుకు నేదేమో? ఎంతయినా నా రక్తం కదా? ఏంటో ఇన్నేళ్లయినా అమల వైపే ఆలోచనలెప్పుడూ! ఇన్నేళ్లకి అవినాష్  మాట్లాడ్డంతో పాత జ్ఞాపకాలన్నిటిని  నెమరు వేసుకోగలిగాను. అమల ఇప్పుడెలా ఉందో ఏంటో? అన్నయ్య పోయినప్పుడు పదకొండేళ్లక్రితం చూడ్డమే. వాడున్నప్పుడే అంతంతమాత్రం కలయికలు.. ఆ తర్వాత అసలే లేదు. ఎవరి జీవితాల్లో వాళ్ళు బిజీ.
అవినాష్ పదే పదే రమ్మని పిలవడంతో  నాక్కూడా మనసులో పుట్టిన ఊరు చూడాలనే కోరిక  ప్రబలంగా ఉండటంతో సంతోష్ కి చెప్పి పనిపిల్లని తీస్కోని కాకినాడ వెళ్ళాను.. అవినాష్ స్టేషన్ కి వచ్చాడు. సంతోషం ,విచారం మిళితమైన అవ్యక్త భావాలు  నా మనసులో…అచ్చం అన్నయ్యలా ఉన్న మేనల్లుడిని చూడగానే కన్నీళ్లు ఆగలేదు. వాడి భార్య రూప ప్రశాంతంగా , ముచ్చటగా ఉంది. పిల్లలు4,5 తరగతుల్లో ఉన్నారు. పొందికైన సంసారం. భోజనాలయ్యాక పాత సంగతులు, వాడి చిన్నప్పటి  కబుర్లు ముచ్చటించుకున్నాం. అన్నవదినల్ని గుర్తుచేసుకుని బాధపడ్డాను.  అమల గురించి మనసు కొట్టుకుపోతోంది నాకు ఒక పక్క.నెమ్మదిగా ఆ విషయాలు కూడా చెప్పారు. అమల తన క్లాస్ మేట్ ని వర్ణాంతర వివాహం చేస్కుందట. . ఇద్దరూ ఇక్కడే ఉంటున్నారు. ఆ అబ్బాయి కాలేజీలెక్చరర్ అట. నాది వర్ణాంతరమనే   కారణం గా సంతోష్ కి  అమలని ఇవ్వనన్న అన్నయ్య కి వేరే కులస్తుడే అల్లుడవడం ఆశ్చర్యం కలిగించింది నాకు.   అమలకి ఫోన్ చేస్తే “ ఆ, బాగున్నావా అత్తయ్యా? నేను ప్రెస్ మీట్ లో ఉన్నాను.  రేపు వచ్చి కలుస్తా” అని  పొడిపొడిగా మాట్లాడి ఫోన్ పెట్టేసింది.  మనసు చివుక్కుమంది. పోన్లే అదేదో బిజీ గా ఉన్నట్టుంది  అని సరిపెట్టుకున్నా.
సాయంత్రం అలా వేణుగోపాలస్వామి గుడి వరకు వెళ్దామని బయలుదేరా. రూప కార్లో వెళ్లమంటే “వద్దమ్మా , నాలుగడుగులే కదా!కాస్త ఊరు కూడా చూసినట్టుంటుంది. పిల్ల తోడుంది గా, అలా  తిరిగేసి వస్తా.” అని  రోడ్డు మీదకి వచ్చాను. చిన్నప్పుడు ప్రతి శనివారం ఈ గుడికి వచ్చేవాళ్లం. ఏమీ మారలేదు,అప్పటిలాగే ఆవరణలో  వేప, రావి, పారిజాతం  చెట్లు,  బావి… ఎంతో ప్రశాంతం గా అన్పించింది. దర్శనం చేసుకొని ,కాసేపు  ఆ చెట్ల కింద కూచుని. స్మృతులు నెమరువేసుకొని ఇంటికి వెళ్దామని లేస్తోంటే  ఎవరో  నా  ఈడున్నావిడ దగ్గరకొచ్చి “ నువ్వు… మీరు మాధవి కదా?”అని అనుమానంగా అడుగుతోంటే తాను తేరిపార చూసి “ ఏయ్ రజనీ ఎన్నాళ్లకెన్నాళ్ళకి? ఎలా ఉన్నావే?”అంటూ అమాంతం కౌగిలించుకుంది చిన్ననాటి స్నేహితురాలిని. “ఏమై పోయావే ఇన్నేళ్లు?ఇంకేం మాట్లాడకు  పద, ఇంటికి”  అంటూ పనిపిల్లని, నన్ను ఆటో ఎక్కించింది రజనీ.
దార్లో నా కుటుంబం గురించి ప్రశ్నలడిగి తన గురించి చెప్పుకొచ్చింది. కూతురు తాము చెప్పినట్లు  బ్యాంక్ మేనేజర్ ని చేసుకుందట. కొడుకు మాత్రం తమ ఇష్టానికి విరుద్ధం గా ప్రేమపెళ్లి చేసుకున్నాడట. .  కోడలు సివిల్ ఇంజినీరింగ్  చదివిందట. బిల్డర్ గా ,సైట్ ఇంజినీర్ గా  కొన్నాళ్లు చేసి  తర్వాత రియల్ ఎస్టేట్ అని, ఫైనాన్స్ బిజినెస్ అని చేతులు కాల్చుకుందని ఇంటిపట్టున సరిగ్గా ఉండదని, ఎవర్నీ ఖాతరు చేయదని చెప్పి బాధపడింది.   నిత్యం నరకం చూపిస్తోందట.ఇల్లు తమపేర రాసేసి కూతురింటికి పోయి ఉండమంటుందట.  ఇల్లు పడగొట్టి  కమర్షియల్ కాంప్లెక్స్ కడతామని  ఒకటే నస ట  అని చెప్పుకొని వాపోయింది.“కడుపు చించుకుంటే కాళ్ళ మీద పడుతుందే మధూ. దాన్నని ఏం లాభం? మన బంగారం మంచిదయితే? నా కొడుకు ఒక దద్దమ్మ. మాలో ఎంత కట్నాలో నీకు తెలియందేముంది? దాని తళుకు,బెళుకు చూసి మోజుపడి కట్టుకున్నాడు. అయిందేదో అయ్యింది  తల్లిదండ్రులు లేని పిల్ల కదాని కడుపులో పెట్టుకొని చూద్దామనుకున్నా. కానీ వచ్చిన మొదలు మా పొడ గిట్టందే? పోనీ వేరింటి కాపరం పెట్టుకోమంటే వెళ్ళమంటారు.అన్నీ చక్కగా జరిగిపోతున్నాయి కదా!   మనవల్ని మా దగ్గరకి రానివ్వదు. పురుడప్పుడూ, పసివాళ్ళ కింద చేయడానికి పనికి వచ్చాం గాని! తీసికెళ్లి  హాస్టల్లో పడేసింది…..  వాళ్ళకి మా బుద్ధులు వచ్చేస్తాయిట? అవును మరి మావి తప్పుడు బుద్ధులు కదా? అటు పుట్టింటి వాళ్లతోనూ సరిగ్గా ఉండదు.  వాళ్ళిచ్చిన సొమ్మంతా సరదాలకి, షోకులకి, బిజినెస్ లకి  తగలేసి ఇప్పుడింకా ఇమ్మని పీక్కుతింటే ఎలా చెప్పు? వాళ్ళు మాత్రం ఎక్కణ్ణించి ఇస్తారు?అందుకే వాళ్ళు రావడం మానుకున్నారు. ఎవరితోనూ సయోధ్య లేదు” వెళ్లబోసుకుంది రజని.
నేను ఆశ్చర్యపోయాను. పెద్దవాళ్ళ ఇష్టానికి విరుద్ధం గా  ప్రేమపెళ్లి చేసుకొని అత్తగారింట్లోనే ఉంటూ  ఇలా వాళ్లని ఉసురు పెట్టే  కోడల్నిఏమనాలో అర్ధం కాలేదు. వాళ్ళు పెద్ద మనసు తో  చేరదీస్తే  ఆ పిల్ల రివర్సు లో వాళ్ళని వేపుకు తినడమేంటి? వాళ్ళని ఇంట్లోంచి పొమ్మనమనడం ఏంటీ చోద్యం కాకపోతే?
“సర్లే, అంతా మేం చేసుకున్న ఖర్మ … నువ్వు ముందు  ముఖం కడుక్కుని రా ,టిఫిన్ తిందువుగాని” అని పెరట్లో  బాత్రూం చూపించింది.
“ఎక్కువ చేయకు. లక్ష పన్లుంటాయి. అన్నీ నీకు చెప్పి ,నీ పర్మిషన్  తీసుకోవాల్సిన  ఖర్మ నాకు పట్టలేదు. తీరిగ్గా తిని కూచుని… ఆరాలు కావాలి… ఆరాలు .. ఎక్కడికెళ్లావ్, ఎందుకెళ్లావ్ అనుకుంటూ!”  బైటకి వస్తూ ఈ మాటల ప్రభంజనానికి హడలిపోయి  అక్కడే ఆగిపోయాను. సందేహం లేదు రజని కోడలే !
“నోర్మూసుకుని పడి  ఉండండి లేకపోతే నువ్వు,నీ మొగుడు మీ కూతురింటికి పొండి . అది రానివ్వకపోతే ఓల్దేజ్ హోం కి పొండి.  మా నెత్తి మీద శని లా దాపురించారు అసలు ….” ఇంకా ఏదో  అరుస్తోంటే ఉండబట్టలేక ధడాల్న తలుపు తోసుకొని బైటకి వచ్చాను. కనిపించిన దృశ్యం చూసి నా కళ్లని నేనే నమ్మలేకపోయాను. నేను చూస్తోంది రజని కోడల్ని…. కాదు.. కాదు నా ముద్దుల అందాల మేనకోడల్ని. ఇన్నేళ్లు ఎవరైతే నా కోడలు కావాలని ….. కాలేకపోయిందని తెగ మధనపడ్డానో ఆ అందాలరాశి వికృత మైన అసలు రూపాన్ని !ఏది అందమైన జడ? పొట్టిగా కత్తిరించుకుంది,నుదుటిమీద బొట్టులేదు. మెళ్ళో పుస్తేలు, చేతికి గాజులు, కాళ్ళకి మెట్టెలు, పట్టీలు, వొంటి నిండా చీర ఏమి లేవు. వొళ్ళు కన్పించే బట్టలతో, వెగటు పుట్టించే మేకప్ తో,అంతకంటే అసహ్యమైన మాటతీరుతో అమల నిజస్వరూపాన్ని  చూసి షాక్ కి లోనయ్యాను.
నన్ను అక్కడ  ఊహించని అమల  ఒక్క నిమిషం తొట్రుపడి వెంటనే సర్దుకుంటూ “ఓహో నువ్వా? ఏంటత్తయ్యా?నేను వచ్చి కలుస్తానన్నానుగా. అంతలోనే వెతుక్కుంటూ వచ్చేశావా నా ఇంటికి?” అంది విష పూరిత చిరునవ్వుతో వ్యంగ్యంగా.  “ నేను నీ ఇంటికి రాలేదు అమలా! నా స్నేహితురాలింటికి  వచ్చాను” అన్నాను అంతకంటే కరకు గా. “ఓహో! అయితే నాకోసం రాలేదన్నమాట.  ఇంకేం? బాగా మాట్లాడుకోండి.వస్తా” అంటూ విసురుగా బైటకి వెళ్లిపోయింది.  అవాక్కయిన  రజని “ ఏంటి మాధవీ? అమల నీ మేనకోడలా? సారీ, నాకు నిజం గా తెలియదు.”అంటూ సంజాయిషీ ఇవ్వడం నాకు బాధ కల్గించింది. ఏం మాట్లాడాలో తెలియని అయోమయావస్థ లో  “వస్తాను రజనీ, చాలా ఆలశ్యమైపోయింది, ఇంటి దగ్గర రూప చూస్తూ ఉంటుంది. నేను ఫోన్ చేస్తా వెళ్ళాక” అని ఇల్లు చేరాను.
***   ****  ****
ప్రశాంతి ఎక్స్ ప్రెస్  లో కూచున్న నేను ఎప్పుడెప్పుడు నా కోడల్ని చూస్తానా అని  ఉద్విగ్నం గా ఉన్నాను. ఎంత  భ్రమ లో బతికాను ఇన్నాళ్ళు? పరాయి దేశస్తురాలయినా, భాష, మతం, సంప్రదాయం వేరైనా కంటికి రెప్పలా చూసుకునే ఉత్తమురాలయిన కోడల్ని ఈ దౌర్భాగ్యు రాలితో పోల్చుకొని ఎంత తిరస్కారం గా చూశానో? అందమైన శరీరమే గాని సంస్కారం లేని అమల తన కోడలై ఉంటే  దాని  ప్రవర్తనతో  భర్త, ఆస్తి లేని తాను ఈ పాటికి ఆత్మహత్య చేసుకొని ఉండేది కాదూ? పశ్చాత్తాపం తో  కుమిలిపోసాగాను. ప్రేమించి పెళ్లి చేసుకున్నా  తల్లికి ప్రాధాన్యమిచ్చే కొడుకు, మంచి మనసున్నకోడలు… ఇంతకంటే నాకేం కావాలి? ఇన్నేళ్లు ఈ పాపిష్టిదాన్ని కోడలిగా చేసుకోలేకపోయానే అని బాధ పడ్డాను. ఇప్పుడు చనిపోయిన అన్నయ్యకి, కనిపించని ఆ భగవంతుడికి  మనస్ఫూర్తిగా కృతజ్ఞతలు చెప్పుకున్నాను అది నా కోడలు కానందుకు. నిజం గా కోరుకోదగ్గ  కోడలంటే లూసీ యే. ఇప్పటికి  నా కళ్ళు తెరుచుకున్నాయి.   కొడుకు, కోడలు, మనవలతో  నేను కలిసి  గడిప బోయే  మనోహర దృశ్యం కళ్ల కి కట్టినట్టుగా కన్పిస్తుంటే ప్రశాంతి ఎక్స్ ప్రెస్ నా అశాంతిని పటాపంచలు చేస్తూ పట్టాలమీద ఉరకలు వేస్తూ నన్ను గమ్యానికి చేర్చడానికి ఉత్సాహపడుతోంది
*** *** **** ****
రచన: శుభశ్రీ అశ్విన్
పెళ్ళయి మూడు సంవత్సరాలు అయింది. ఇప్పటికీ ఇంకా పిల్లా-జల్లా లేరు!?
దేనికైనా రాత ఉండాలి.
వద్దు…వద్దు.. అంటుంటే నచ్చిందని చేసుకుని తీసుకొచ్చాడు. ఒక్క పని సరిగ్గా రాదు. అసలైనా ఏం పెంపకం?!
మంచి మర్యాద తెలీదు!! వాళ్ళ అమ్మ-నాన్నలని అనాలి
గంట నుంచి అదే పనిగా తననీ, తన పుట్టింటివారినీ ఆడిపోసుకుంటోంది అత్తగారు. అంతా వింటూ ఏం మాట్లాడకుండా మౌనంగా తన పని తను చేసుకుంటోంది సిరి.
ఎందుకంటే ఇదేం తనకు కొత్త కాదు.
పెళ్ళయి వచ్చినరోజు నుంచీ ఈ తిట్ల పురాణం తనకి అలవాటయిపోయింది.
ఇప్పుడు కొత్తగా చేరిన పదం ఏంటంటే??
“గొడ్రాలు” అని…
ఎన్ని అన్నా ఓర్చుకోగలిగిన తను ఆ మాట మాత్రం తట్టుకోలేకపోతోంది.
తనను ఎన్ని మాటలన్నా ఖాతరు చేయని సిరి….తన పుట్టింటి వారిని అలా ఆడిపోసుకుంటుంటే మాత్రం భరించలేకపోతోంది. మూడు సంవత్సరాల నుంచి ఎదురు చూస్తోంది పరిస్థితిలో ఏదైనా మార్పు వస్తుందేమోనని???
కానీ ఎలాంటి మార్పు లేదు.
ఎప్పుడూ నవ్వుతూ, సరదాగా, చలాకీగా ఉండే సిరి రాను-రానూ డీలా పడిపోతోంది. ఏదో తెలియని నిర్లిప్తత జీవితంలో అలముకుంది. ఇంకెన్నాళ్ళు ఈ నరకం? అని మనసు పదే పదే ప్రశ్నిస్తోంది. తను తలుచుకుంటే అత్తగారి మీద తిరుగుబాటుకు ఎంతో సమయం పట్టదు.
అలాగే ఆవిడ ప్రతి మాటకు తను కూడా ప్రతిఘటించగలదు కూడా..
కానీ మాటకు మాట సమాధానం వల్ల గొడవలు తప్ప ఎలాంటి ఉపయోగం ఉండదు. తనకు కావలసింది తన భర్త సంతోషం. అయినా పరాయివాళ్ళు అయితే మన హక్కులకోసం పోరాడొచ్చు. వద్దని తెగదెంపులు చేసుకోవచ్చు. కానీ, మన అనుకున్నవాళ్ళని, మన వాళ్ళను వద్దనుకోలేము. అంత త్వరగా బంధాలను తెంచుకోలేము.
ఎదుటి వ్యక్తి మారే అవకాశం లేదనుకున్నపుడు మనమే వాళ్ళ దారిలోకి వెళ్ళాలి. లేదా కొంచెం తెలివిగా వ్యవహరించి వారిని మన దారిలోకి తెచ్చుకోవాలి.
ఆలోచిస్తోంది….
కానీ ఇదంతా తన వల్ల కాని పని. ఎలా? ఏం చేసి పరిస్థితిలో మార్పు తీసుకురావాలి? తన మానసికస్థితిని ఎలా తను మెరుగుపరుచుకోవాలి?
చాలా సేపటి నుంచి తనని గమనిస్తున్న భర్త ఏదో దీర్ఘాలోచనలో ఉన్నావు? అంటూ పలకరించాడు. అదేం లేదండి, అంటూ సమాధానం ఇచ్చింది.
తను చెప్పకపోయినా తన ఆలోచనలను గమనిస్తున్న భర్త, భార్యను దగ్గరకు తీసుకుని ఈ విధంగా చెప్పాడు.
“ఏ ఇంట్లో అయినా అత్త-కోడలు రెండు వ్యతిరేక ధృవాలు.  మనం చేయవలసినదేంటంటే మన ప్రవర్తనతో ఎలాంటి వ్యతిరేకతనైనా మనవైపుకు తిప్పుకోవటమే. మనకు అనుకూలంగా మార్చుకోవటమే. నాకు నీపైన పూర్తి నమ్మకం ఉంది. అలాగే నీకు నా సపోర్ట్ ఎప్పుడూ ఉంటుంది.
భర్త మాటల్లో ఆంతర్యం అర్ధం చేసుకున్న సిరి ఒక కొత్త ఉత్సాహాన్ని కూడగట్టుకుని ఒక పథకాన్ని ఆలోచించింది. అత్తగారికోసం తనే తన పద్ధతి మార్చాలనుకుంది.
********
దీపావళి పండుగ వస్తోంది.మన అత్తగారు పూజకు సంబంధించిన ఏర్పాట్లతో హడావిడిగా ఉన్నారు. దీపావళి అంటే ఇంట లక్ష్మీ దేవి అడుగుపెడుతుందని, ఎంత నిష్ఠగా ఉండి ఇంటిని ఎంత చక్కగా అలంకరిస్తే అమ్మవారికి అంత ప్రీతికరమని ఆవిడ నమ్ముతుంది. ఇంటి కోడలు ఏం చేసినా చిర్రుమని లేచే ఆవిడ అమ్మ పూజ అంటే మాత్రం అలా చల్లారిపోతుంది.
ఇక ఎదురు చూసి లాభం లేదు…ఈ దీపావళికి ఈవిడ ఝఠాలం వదిలించాలి అని నిర్ణయించుకుంది.
సిరి భర్తతో తన ఆలోచన గురించి చెప్పింది. భర్తకు కూడా నచ్చడంతో ముందుకు కదిలింది.
పండుగ వస్తోంది అంటే అమ్మవారు ఖచ్చితంగా ఇంటికి వస్తుంది ఇది *అత్తగారి బలమైన నమ్మకం*.
ఈ సారి అమ్మవారు అయితే వచ్చింది..
అయితే కొన్ని విజువల్ ఎఫెక్ట్స్..తో!!??
సరిగ్గా రాత్రి 12 గంటలు కావస్తోంది. అత్తగారు మంచి నిద్రలో ఉన్నారు. ఈలోగా ఒక పిలుపు వినిపించసాగింది…
అంకమ్మ!!అంకమ్మ!!…
ఆ….ఎవరు? ఎవరు? అది?? ఒకరకమైన భయం…వణుకుతో నిద్రలోంచి లేచి కూర్చుంది మన అంకాలమ్మ..
భయపడకమ్మా!! నేను నీ అమ్మను అని వినిపించింది.
అమ్మా??!! అమ్మ ఎవరు?? అని సందేహంతో కూడిన కంఠంతో అడుగుతోంది.
నువ్వు అనునిత్యం కొలిచే నీ అమ్మను..
ఆఆఆఆ!?? ఏంటీ?? నిజంగానే??
అమ్మా….అంకాలమ్మా…..కాపాడమ్మా….అని గట్టిగా అరుస్తోంది…అత్తగారు..
(చుట్టుపక్కలవాళ్ళు వస్తే ఇబ్బంది అని ఆలోచించిన సిరి..).
గట్టిగా అరవకమ్మ. నేను కేవలం నీకు మాత్రమే కనిపిస్తాను. వినిపిస్తాను. ఎవరైనా వస్తే నేను నీకు వరం ఇవ్వకుండానే వెళ్ళిపోతాను.ఆ తర్వాత నీ ఇష్టం మరి!!??
వద్దమ్మా!! అలాగే నేను అరవను.
అమ్మా నీకిన్నాళ్ళకు నా మీద దయ కలిగిందా??
(ఈలోపల ఏదో సందేహం వచ్చినదానిలా???)
అవును అమ్మా!!?? మీది సంస్కృతం కదా!!తెలుగు ఇంత బాగా మాట్లాడుతున్నావు!!?? అని అడిగింది
(అత్త గారి తెలివి గురించి తెలిసిన సిరి తెలివిగా)
ఓహ్!!అదా?? ప్రతిసారీ నవరాత్రులకి మా మండపాల దగ్గర మీరు పెట్టే ఆర్కెస్ట్రాలు వినీ వినీ మేం కూడా మీ లోకల్ లాంగ్వేజెస్ లో బాగానే అప్-డేట్ అయ్యాం.
అలాగా అమ్మా!!??
**ఏదైనా వరం కోరుకో అంకమ్మా??**
నీ భక్తికి నేను మెచ్చాను.
అమ్మా!! నాకంటూ ఏమీ కోరిక లేదు.కానీ ఒక సందేహం?! నువ్వు మా కులదేవత అంకమ్మవా? లేక మా గ్రామదేవత గంగమ్మవా? లేక??? అని అడుగబోతుండగా….
కాదు. నేను వీళ్ళెవ్వరినీ కాను. నేను సిరిని!!!!
ఆఆఆ!!???
అదేనమ్మ సిరులనొసగే లక్ష్మిని. ఈ దీపావళికి నీ కోసం నిన్ను కటాక్షించదలచాను. అయినా పేరు ఏదైతే ఏంటమ్మా? అన్నీ నేనే కదా??
అవునా ధన్యోస్మి అమ్మా!!!
నీ ఆకారం అంతా నాకు కనిపిస్తోంది…కానీ నీ ముఖము స్పష్టంగా కనిపించటం లేదు. ఒక్కసారి నీ నగుమోము చూడాలని ఉంది. అనుగ్రహించు అమ్మా అని అడిగింది అంకమ్మ.
అలాగేనమ్మా..
(చెవిలో ఉన్న బ్లూటూత్ లో కొంచెం ఫేస్ మీద ఫోకస్ చెయ్యండి అని భర్తకు వినపడేట్టు గొనిగింది.)
ఒక్కసారిగా ఎంతో ప్రకాశవంతంగా    వెలిగిపోతున్న ఆ ముఖాన్ని చూసి ఆశ్చర్యం ఇంకా సంతోషానికి గురయింది అంకమ్మ.
అమ్మా అద్భుతం!!! నిన్ను చూస్తుంటే నా రెండు కళ్ళూ సరిపోవటం లేదు. నువ్వు అచ్చం మా కోడలిలాగానే ఉన్నావు అంది అత్తగారు.
అప్పుడు అమ్మ నోటి నుంచి వచ్చిన మాటలు విని ఆలోచించటం మొదలుపెట్టింది అత్తగారు.
చూడు అంకమ్మ!! నేను నీ కోడలి రూపంలో ఉన్నాను అని అంటున్నావు. కానీ నేనే ప్రతిరోజు నీ కోడలిలా నీ ఇంట తిరుగుతున్నాను అయినా నన్ను నువ్వు గుర్తించటం లేదు. పైగా సూటిపోటి మాటలతో నీ కోడలి మనసుని భాధపెడుతున్నావు. తద్వారా నా కటాక్షానికి దూరం అవుతున్నావు.
నీ కూతురు ఎప్పుడూ సంతోషంగా ఉండాలంటూ మొక్కుతున్నావు. మరి నీ కోడలిని మాత్రం కష్టపెడుతున్నావు. కూతురులా, కోడలిలా, నీ మనవరాలిలా అయినా నీ ఇంట నడయాడేది నేనే!
దేవతలంటే ప్రతీసారీ ఒక కిరీటం, ఒంటినిండా నగలు అలంకరించుకుని ఉన్నపళంగా ప్రత్యక్షమవము అమ్మా!
మీ కూతుళ్ళలా, మీ కోడళ్ళలా మీ ఇంట మీ కళ్ళ ముందే తిరుగుతుంటాం.
అది అర్ధం చేసుకోని మీరు వాళ్ళని కించపరుస్తూ మమ్మల్ని భాధపెడుతూ ఉంటారు.
***కొడుకు పెట్టే పిండం కంటే కోడలు పెట్టే దీపం గొప్పది.*****
నువ్వు పూజలు, వ్రతాలు చేయకున్నా నీ ఇంటి ఆడబిడ్డలని సంతోషంగా ఉండేలా చూసుకుంటే మా అనుగ్రహం మీకెప్పుడూ ఉంటుంది. కాబట్టి అంకమ్మా ఇకనైనా నీ వైఖరి మార్చుకో.
లేకుంటే మాత్రం ఎవరి కర్మను వారు అనుభవించక తప్పదు. ఈ దీపావళి సంధర్భంగా త్వరలో నీ ఇంట ఒక పసిపాపను అనుగ్రహించబోతున్నాను.
ఇదే నేను నీకిస్తున్న వరం.
ఇదంతా వింటున్న మన అత్తగారికి నోట మాట రావటంలేదు.
ఆలోచిస్తే నిజమేనేమో!! అనిపిస్తోంది.
అమ్మా!! నన్ను క్షమించు నా వైఖరిని మార్చుకుంటాను. అని బ్రతిమిలాడింది.
సరే అంకమ్మా ఇక నేను వెళ్ళొస్తాను. తెల్లవారిన తర్వాతనే నువ్వు బయటికిరా.
ఈ విషయం ఎవరితో చెప్పకు. చెబితే నువ్వు నీ గతాన్ని మర్చిపోతావు. ఇప్పుడైతే కళ్ళు మూసుకుని నన్ను ధ్యానించు.
అలాగే అమ్మా!!
అని కళ్ళు మూసుకుంది అంకమ్మ..
సిరి గబ-గబా బయటకు పరుగు పెట్టి తన అవతారాన్ని పరిసమాప్తి చేసింది.
భర్తతో ఘట్టం ముగిసింది. ఇక మారటం మారకపోవటం ఆవిడ విజ్ఞత అంటూ భర్తకు తన కృతజ్ఞతలు తెలిపింది.
నువ్వు నా అర్ధాంగివి. అన్నివేళలా నా సహకారం నీకు ఉంటుంది అన్నాడు భర్త.
నిజానికి ఒక ఆడపిల్లకు తన భర్త సహకారం లభిస్తే అంతకంటే అదృష్టం ఇంకోటి ఉండదు.
గొడవలు పడుతూ ఇంకా సమస్యలను సృష్టించుకోవటం కంటే తెలివిగా వాటికి ఒక పరిష్కారం వెతకటం అవసరం. సిరి తన ప్రయత్నం తను చేసింది. సిరిలాగే ప్రతి ఆడపిల్లకు తనవాళ్ళను చక్కదిద్దుకోగలిగే విజ్ఞత ఉంది. అయితే సందర్భానుసారంగా వ్యవహరించటం అనేది ముఖ్యం..
అత్త-కోడలు ఈ రెండు పాత్రలు కుటుంబ శాంతి-సౌఖ్యాలకు మూల స్థంభాలు. నాటి నుండి నేటివరకు వీరివురి మధ్యన ఏదో ఒక సందర్భంలో భేధాలను గమనిస్తూనే ఉన్నాము. కొందరు సర్దుకుపోతుంటే మరికొందరు కలహాలతో కాపురాలను చిన్నాభిన్నం చేసుకుంటున్నారు.
పడతులు అంటే కేవలం సద్గుణాలే కాదు. ఇతరుల మనసులను భాదపెట్టే గుణాలు కలిగినవారు కూడా ఉన్నారు.
అమ్మగా ప్రేమను పంచే ఆవిడే, అత్తగారిగా భాధను కూడా రుచి చూపిస్తుంది. ఈ విషయంలో కోడలు కూడా ఏమీ తీసిపోదు సుమా!! ఎవరికి వారే యమునా తీరే!!
ఎన్నిరకాల పాత్రలను ఆమె పోషించినా!? ఎన్ని పార్శావాలలో తను ప్రవర్తించినా అంతిమంగా ఆవిడ అమ్మతనానికి, త్యాగమూర్తిత్వానికి మనసా-శిరసా వందనం చేయవలసిందే.
ఆమె సత్యం.. ఆమె నిత్యం.. ఆమె శాశ్వతం.
అటువంటి ఓ పడతీ నీకిదే నా పాదాభివందనం.
అందరు  శ్రీమహాలక్ష్ములకు మంచి జరగాలని కోరుకుంటూ కథని సుఖాంతం చేస్తున్నాను…
రచన: వారణాసి వెంకట విజయలక్ష్మి
ఏమండీ కూరలబ్బాయి వచ్చినట్లున్నాడు..కొద్దిగా టమాటాలు తీసుకోరా?”
ముందు గదిలో పేపర్ చదువుతున్న  రవి సమాధానం చెప్పలేదు…పరీక్షలకి ప్రిపేర్ అయితున్నంత సీరియస్ గా పేపర్ చదువుతున్నాడు… రెండోసారి చదవటం.
‘ఈయనకి వినపడదో, లేక ఇంతోటి దానికి సమాధానం చెప్పేదేమిటి అనుకుంటారో…సరే ఏదయినా ఇప్పుడు నాకు తప్పదు….బాబిగాడి కి పప్పు రడీ అవ్వాలి కదా’ ‘వేద’ విసుగుని పూర్తిగా కప్పెట్టేసి,  చీర, జుట్టు సర్దుకుని వాకిట్లోకొచ్చింది.  పొయ్యిలన్నీ ఆర్పే ఉన్నాయని చూసుకోవడం మరచిపోలేదు…మాడిపోతే మళ్లీ చేసే టైం లేదని
అప్పటికే  పక్కింటాయన కూరలు ఏరుతున్నాడు! కాస్త తటపటాయించి…మళ్లీ ‘ రోజూ చచ్చేవాడికి ఏడ్చేదేమిటిలే’ అని బండి దగ్గరకొచ్చింది. ‘నమస్తే మాడం!’  ‘వాసు’ గారి పలకరింపుకి ‘నమస్తే’ అన్నది.
“మా ఆవిడకి నిన్నట్నుంచీ జ్వరం….ఇంకా పని పూర్తి కాలేదు…ఇక్కడేమో…
ఇంకా ఇద్దరున్నారు నాకంటే ముందొచ్చిన వాళ్ళు. నేను మా పిల్లలకి బాక్సులు పెట్టాలి…మీరేమీ అనుకోకపోతే
కొంచెం ఈ బుట్టలో ఏరి పెట్టిన. కూరలు తూకం వేయించి,  ఇదిగో ఈ డబ్బులిచ్చి కూరలు తీసుకొచ్చి మా గుమ్మం ముందు పెట్టెయ్యండి నేను తీసుకుంటాను.”
‘చెట్టంత మనిషి సాయం…అందులోనూ భార్యకి జరం అంటున్నాడాయే..నేనూ ఇంకా వంట పూర్తి చెయ్యాలని ఏం చెప్తాను సరేలే ఉడికిన పప్పులో టమాటాలు పోపుచేసి వెయ్యడమే గా” అనుకుని, సరే నని చెప్పింది వేద!
“ఏమిటి.ఇంత సేపా కూరలు కొనడం? ఇక్కడ వీడు లేచాడు…పిల్ల జడలు వెయ్యాలని దువ్వెన పట్టుకు కూర్చుని ఏ వర అయ్యింది…ఎక్కడకు పోతే అక్కడ కబుర్లు.  అయినా ఆయన తో నీకు కబుర్లేమిటి?”
వేద కి చెవులు పని చేయవు ఇలాంటప్పుడు… ఆరేళ్ళనించీ అలవాటైన నసోపాఖ్యానం! ఈ అసహనానికి కారణం అనుమానం!. ఆ పెనుభూతం తమ జీవితాల్ని ఎంత అల్లకల్లోలం చేస్తోందో…బాధ కొన్నాళ్ళకి అలవాటయిపోతుంది!
“ఏమిటి నీ ఉద్దేశం..సమాధానం చెప్పవు?”
ఒక్క.లుక్ ఇచ్చి” సదుద్దేశమే…మీకు.సమాధానం చెప్తే…పిల్లల బస్సు, నాబస్సు వెళ్లిపోతాయి…వాళ్లకి ఒక రోజు పాఠాలు..  ఇప్పటికే సెలవలన్నీ  అత్తయ్యగారి ఆపరేషన్ కి వాడేసుకున్న నాకు ఒక రోజు జీతం..నష్టం.. మరి చెప్పమంటారా?”  తీరిగ్గా చేతిలో వేడి అట్లకాడ పట్టుకుని శాంతం మూర్తీభవించిన ముఖారవిందం తో చెప్తున్న
భార్యని ఏమనగలడా మానవుడు..’అమ్మో జీత నష్టమే!’
———————–
బస్సులో తన వెనక నుంచున్న వాడు పాపం తూలిపోతున్నాడు…ట్రీట్మెంట్ చెయ్యాలిగా!  వేద పిన్నీసు ఓపెన్ చేసింది…”అయ్యో పర్సు పడిపోయింది” వెనకవాడి వైపు ఒక అభ్యర్ధన లుక్…”ఎక్కడ ఎక్కడ”..ఎంత అక్కరో పాపం వెర్రి నాయనకి..కసుక్కున దిగింది వీపు మీద పిన్నీసు…దొంగకు తేలు కుట్టినట్లు సీదా నుంచున్నాడు.
ఈ అవస్థలన్నీ ఎందుకని తనతో పాటు బండి మీద తీసుకెళ్లమంటే…ఏవో కారణాలు వెతుకుతాడు. పెళ్ళాం సుఖఃపడదూ! అంత అనుమానం ఉండే మనిషికి ఈ బస్సు గోల తెలియదో లేక….
…రాక్షసి నెగ్గుకొస్తుందిలే అనుకుంటాడో…చచ్చి గీ పెట్టినా ఆ ప్రతిపాదనకి ఒప్పుకోడు! అసలు సంగతి…తనకంటే పెద్ద ఉద్యోగంలో ఉన్న భార్యతో రావడానికి ఆత్మన్యూనత! మొగుడి మాటకి విలువ ఇచ్చి బస్లో వెడుతున్నట్లు.కనిపించినా, తమరెక్కలే ఆధారం కనుక కాస్త పొదుపుగా ఉంటే తప్పులేదనుకుని వెడుతోంది!
సాయంత్రం బస్ దిగగానే కనిపించిన శాల్తీని చూసి వేద” బావా!” అని పిలిచింది. ట్రాన్స్ఫర్ మీద ఆ ఊరొచ్చాడుట..ఆఫీస్ నుండి తాను తీసుకున్న అద్దె ఇంటికి వెళ్లే బస్  కోసం నుంచున్నాడుట.!
” మా ఇల్లు ఈ పక్కనే, రా బావా”
“”ఈసారి రమ ని కూడా తీసుకుని వస్తాలే. నాకీ ఊరు ట్రాన్స్ఫర్  కాగానే నీకు ఎన్ని సార్లు ఫోన్ చేశానో.. ఔట్ ఆప్ కవరింగ్ ఏరియా అని వచ్చింది”
“అవును బావా ఆ మధ్య నా ఫోన్ పోయింది!”
..”మళ్లీ రావడానికైనా ఇల్లు చూడాలిగా..రా తొందరగానే వెల్దువులే” అంటూ తన మేనత్త కొడుకు కృష్ణని ఇంటికి తెచ్చింది వేద!
పనిపిల్ల ఆడిస్తుంటే ఆడుకుంటున్న మూడేళ్ళ  ‘బాబీ’ చెంగున దూకాడు అమ్మ ఒళ్ళోకి.  ఐదేళ్ల
‘ముక్త’ కొత్త వాళ్ళని చూసి అమ్మ కుచ్చిళ్ళల్లో
దూరిపోయింది.  స్కూల్ ల్లో టీచర్ గా పనిచేసే రవి
పిల్లని స్కూల్ నుండి,  పిల్లాణ్ణి క్రెచ్ నుండి తెస్తాడు!   ఇంజనీరింగ్ చేసి మంచి కంపెనీలో భారీ జీతం తెచ్చే పెళ్ళానికి, డబ్బు కోసం  ఆమాత్రం చేయాల్సిందేగా!
కృష్ణ, వేద  చిన్ననాటి కబుర్లు చెప్పుకుంటూ నవ్వుకుంటూ రవి ఉనికిని పట్టించుకోనట్లున్నారు. రవి కొరకోరా చూస్తున్నాడు…. రవి ముఖకవళికలు చూస్తూ. అసలు పరిచయం చేసినప్పుడే ముభావంగా సమాధానం చెప్పాడు…ఇంతే ఈయన..అనుకున్నది వేద. ‘ఎహ పోనీ’ అనుకుంటూ కాఫీ కలపడానికి వెళ్ళింది. రవి హడావుడిగా వంటింట్లోకి వచ్చి,
“ఈ బావెక్కడ నించి ఊడి పడ్డాడు..ఇప్పుడు ఇంత హడావుడి అవసరమా? నీ కసలు ఈ మగ స్నేహితులంటే ఒళ్ళు తెలీదు!” చిన్నగా అంటున్నా రెండు గదుల అవతలున్న కృష్ణకి, ఏదో ఘర్షణ జరుగుతున్నట్లు తెలుస్తుంది కదా…అయిపోయింది ఈ మాటతో వేద పెట్టుకున్న లిమిటీ దాటిపోయాడు రవి.
ఎంత ఏమీ జరగనట్లు మామూలు కబుర్లు మాట్లాడుతున్నా, కృష్ణ గ్రహించాడు.వేద కుటుంబ పరిస్థితి..!
” బావా నీ ఫోన్ నెంబర్ చెప్పు” అంటూ మొబైల్ లో సేవ్ చేసుకున్నది…మింగేసేట్లు చూస్తున్న రవిని ఇగ్నోర్ చేస్తూ!
వేద అంత మంచి ఉద్యోగం చేస్తూ,. రవిని అంత కేర్ చెయ్యాల్సిన అవసరమేమీ లేదు. పైగా.పరిస్థితిని ఎదుర్కోగల ధీర కూడాను.
పెళ్ళైన కొత్తలో ఆ యాడాదిపాటు తన అసలు రంగు బైట పడకుండా ప్రేమ లాంటిది, అవసరాలు తీర్చుకోవడానికి చూపేవాడు. తరవాత అసలు రంగులు బైటపడ్డాయి!  నిమిషం చాలు వేద కి తెగతెంపులు చేసుకోవడానికి..
కానీ అసలు  కారణం ఏమని చూపిస్తుంది..అనుమానిస్తున్నాడన్న అభియోగాన్ని చూపడానికి కూడా..తాను చెడ్డ కాకుండా ఓ పుల్ల విరుపు మాట అనీ అనకుండా అంటాడు…అందులోనూ పిరికితనమే!
..బ్రతకనివ్వడు… చావనివ్వడు లాగా ఉంటాయి అతని చేష్టలు. ఉండుండి వేద మొత్తే మొట్టికాయలు తింటూ ఉంటాడు!
విపరీతమైన ఇన్ఫీరియారిటీ కాంప్లెక్స్. చిన్నప్పట్నుంచీ పెద్దవాళ్ళు ఇంట్లో బోలెడు మంది ఉండి, ఆ ఇంటికి ఒక్క వారసుడని ముద్దు మురిపాలకన్నా., భయభక్తులంటూ ‘నీకేం చేత కాదు, నువ్వూరుకోరా ఇదే స్లోగన్ తోపెరిగాడు!,
పెళ్ళామంటే పడుండేది అని బాగా జీర్ణింపచేశారు! ఆ పెళ్ళాన్ని అదుపులో పెట్టాలి, అందుకు ఆధిపత్యం చెయ్యలేనంత ఎత్తులో ఉన్నది ఆమె!
ఏమీ చెయ్యలేని ఉక్రోషం..ఈ రకంగా నోటి తీత తో తీర్చుకుంటాడు.
ఇంతోటి దానికి రచ్చ చేసుకోవడం అవివేకమని వేద,
తన బాధని మౌన పోరాటంగా సాగిస్తోంది!  ఎక్కడికక్కడ అతని తోక కత్తిరిస్తూనే ఉన్నది!
ఏమైనా ఇంక ఆటలు సాగనియ్యకూడదనుకున్నది!
“మీ బావ కి ఫోన్ చేసావా.? అసలు నీకెందుకు అతని నెంబర్?”  రవి ఆ సాయంత్రం తీరిగ్గా అడుగుతుంటే..అరటికాయ ముక్కలు వేయిస్తూ చేతిలో అట్లకాడతో వెనక్కి తిరిగి,
“అయ్యో నాకు కాక ఇంకెవరికి. మా పెద్దవాళ్లకేవో గొడవలుండి గానీ నాకు మొగుడవ్వాల్సి వాడు కృష్ణ” ఉడికించాలనే అలా చెప్పడం..చాలా పెద్దవాడు! వేద సమాధానానికి తెరిచిన నోరుతెరిచినట్లే…
“మూసుకోండి..” పట్టకారతో గిన్నె దింపి పెట్టి దాంతోటే దగ్గరకొస్తున్న భార్యని చూసి ఒక్క అంగలో అవతలికెళ్లాడు.
“ఇవాళ నాకు మా ఆఫీస్ లో  డిన్నరున్నది…సాయంకాలానికి కూడా వంట చేశాను..ఇదిగో వింటున్నారా”
“ఎలా వస్తావు పొద్దుబోతే.?.”  పేద్ద అక్కర   ఉన్నవాడిలాగే..ఎవరు దింపుతారా అని ఆరా!
“నాకేం భయం..మన వీధిలో ఉండే మూర్తి.మా ఆఫీసేగా, బండి మీద తెస్తానన్నాడు!” ‘కుళ్లి కుళ్లి ఏడవనీ ఏకవచనం తో పిలిచేంత చనువా అని’ వేద కసిగా అనుకున్నది!
“పోనీ నేను వచ్చేదా?”
‘హన్నా’ పెళ్లయిన ఇన్నేళ్ళకి మొదటిసారి ఎంత కన్సర్న్’
“ఎందుకండీ మీకు పెట్రోల్ దండగ!”.వేద ఈ మాట రవికి చాలా నచ్చింది!
…………..
పిల్లి ఎలుకల్లాగా వీళ్లిద్దరి పోరాటం సాగుతోంది! నిజానికి ఏవో పనులమీద వెళ్లినవి, బావతో వెళ్లానని,
ఆడ స్నేహితురాలితో గడిపిన టైం మగ స్నేహితులతో అనీ..కొన్ని  సార్లు పిచ్చాడిలా వెనకబడి వచ్చి చూస్తే… “అయ్యో ఇప్పుడే వెళ్ళాడు నా ఫ్రెండ్..కొంచెం ముందర వస్తే పరిచయం చేద్దును కదా!” అనేది వేద!
ఆ బుర్రతక్కువ అహంకారికి ఎప్పటికో కానీ అర్ధం కాలేదు తాను ఫూల్ అయితున్నాడని!
చాలా బాధపడ్డాడు.. అదుగో పులి!   అని ఏమీ లేని దాన్ని ఆపాదిస్తే వేద, ఇప్పుడు దాన్నే రివర్స్ గేర్ లో వాడి, తన వేలితోనే తన కన్ను పొడుస్తున్నదని…. స్నేహితులు లేరు, కుటుంబ సభ్యులు వేరే లేరు..ఒంటరితనంతో డిప్రెషన్ లోకి వెళ్లిపోతున్నాడు!
వేద కూడా తన్ని తాను సమీక్షించుకున్నది!
నిజమే బాధపెట్టాడు..కానీ తాను ఎంతమంది కథలో వింటున్నది..అందులో ఈ పిచ్చి మనిషి చేసింది ఎన్నోవంతు! అయినా ఎంత కాదన్నా అతను నా బిడ్డలకి తండ్రి. అసలు ప్రేమే లేకపోతే ఇద్దరు బిడ్డలకి
జన్మ నిచ్చేవాళ్లమా? ఇదొక తరహా వ్యక్తిత్వం!
అమ్మ చెప్పేది కాదూ “అమ్మడూ! అందర్లోనూ రాశి పోసినట్లు సుగుణాలు ఉండవు. కలిసి బ్రతకాలనుకున్నాక రాజీ తప్పనిది..తప్పించుకోలేనిదీను!” అని! ఆణిముత్యాల్లాంటి అమ్మ మాటలు నాకు శిరోధార్యం! అయినా పాపం ఎలా ఆయిపోయాడో….
అన్నం పెట్టుకోవడానికి కంచం తీస్తున్న రవిని
” ఏం మీరొక్కరే తినేద్దామనా..ఉండండి.వస్తున్నా”
అంటూ పిల్లలు నిద్రపోయినట్లుగా రూఢి చేసుకుని
కంచంలో ఐటమ్స్ ఒకొక్కటీ కలిపి” మీకో ముద్దా నాకో ముద్దా” అంటూ తినిపించింది. రవికి కళ్ళనిండా నీళ్లు! ‘అమ్మ’ తనంతో స్త్రీ మగవాణ్ణి తనవాణ్ణి చేసుకోవడం, ఆమెకు వెన్నతో పెట్టిన విద్య!
‘అసలు నాదికూడా తప్పున్నది…తనలా ఎందుకున్నాడో అంచనా వెయ్యగలిగిన నేను, ముందుకొచ్చి నా స్నేహహస్తం అందించి ఉంటే…ప్చ్ చాలా కాలం వృథా అయిపోయింది.. ఇంకానా… ఊహు కాలానికి కళ్లెం వేసి… కలసిన మనసుల ఊసులన్నీ కలబోసుకున్నారు!
రచన: శింగరాజు శ్రీనివాసరావు
ఆరు నెలల నుంచి జీవితం అంధకారంలో ఉన్నట్లుగా అనిపిస్తున్నది. పదవీ విరమణ చేసిన అయిదు సంవత్సరాలలో ఇంతగా ఎప్పుడూ తల్లడిల్లిన దాఖలాలు లేవు. ఉదయం పూట వ్యాయామం, దేవాలయ దర్శనం, సాయంవేళలో తోటి స్నేహితులతో ఒక గంట కాలక్షేపం. ఎంతో హాయిగా, ఉద్యోగం లేకపోయెనే అనే బాధలేకుండా జరిగిపోయింది. కానీ మొన్న ఏప్రియల్ నెల నుంచి జీవితచక్రమే మారిపోయింది. కరోనా మహమ్మారి ఏమని మనదేశంలో ప్రవేశించిందో గానీ అందరి బ్రతుకులు అతలాకుతలమయిపోయాయి. అడుగు బయట పెట్టాలంటే భయం. ఎవరిని ముట్టుకోవాలన్నా భయం. ఎప్పుడు వచ్చి ఆ వైరస్ చుట్టుకుని బ్రతుకును బుగ్గి చేస్తుందోనని భయపడి పోతున్నారు జనం. ఎక్కడి రవాణావ్యవస్థ అక్కడే ఆగిపోయింది. కడుపు చేతపట్టుకుని వెళ్ళిన వలసజీవులు పనులులేక పస్తులు ఉండవలసిన స్థితిలో అక్కడ ఉండలేక సొంత ఊరికి పయనమయి కాలిబాట పట్టారు. ఎండకు ఎండుతూ, వానకు తడుస్తూ, ఏ మహానుభావుడైనా అంత ముద్దపెడితే ఆకలి తీర్చకుంటూ, బొబ్బలెక్కిన పాదాలు చితికి కారుతున్న రక్తం నేలను తడిపేస్తున్నా, తన గూటికి తను చేరాలనే చిన్ని ఆశతో ప్రయాణం సాగిస్తున్నాడు. ఇక రహదారి మీద బండ్లు పెట్టుకుని బ్రతికే చిల్లర వ్యాపారస్తుల పరిస్థితి వర్ణనాతీతం. ఒకరేమిటి రెక్కాడితేగాని డొక్కాడని బడుగుజీవుల బ్రతుకులలో చీకటినే నింపింది శార్వరి నామ సంవత్సరం, తన పేరును సార్ధకం చేసుకుంటూ. ఇటువంటి క్లిష్ట పరిస్థితులలో కూడ రోజుకు పన్నెండు గంటలు కష్టపడుతూ కోవిడ్ రోగుల మధ్యనే కాలం గడుపుతున్నాడు నా కొడుకు రఘు. మొదటినుంచి మెరికలాటి వాడు కావడంతో వాడి ఇష్టం మేరకే కొంచెం నాకు భారమయినా వాడిని మెడిసన్ చదివించి డాక్టరును చేశాను. వందలోపు ర్యాంకు సాధించి వాడు గుంటూరు మెడికల్ కాలేజిలో సీటు సంపాదించి నాకు హాస్టలు ఖర్చు లేకుండా చేశాడు. కార్పొరేటు ఆసుపత్రులు ఎన్ని ఆహ్వానించినా కాదని, పరీక్షలలో మెరిట్ సాధించి, పోస్టు గ్రాడ్యుయేషన్ చేసి ప్రభుత్వ ఆసుపత్రిలో డాక్టరుగా చేరాడు. ఇప్పుడు వాడు గుంటూరు ఆసుపత్రిలో ఊపిరితిత్తుల విభాగానికి ఇన్ ఛార్జిగా ఉంటున్నాడు. ఈ కోవిడ్ విజృంభించినప్పటి నుంచి ఒక్క క్షణం తీరిక ఉండటం లేదు. ఇంటికి వచ్చినా తను లోపలికి రాకుండా వరండాలో ఉన్న చిన్న గదిలో ఉండి వెళ్ళిపోతున్నాడు. 
అసలే డాక్టరు, పైగా కోవిడ్ రోగులకు సేవచేసే వాడు కావడం వలన అక్కడి రోగుల బాధ చూసి అలాటి బాధ నాకు రాకూడదని నన్ను కూడా ఇంట్లోనే నిర్బంధించాడు. ఇప్పుడు నాకున్న కాలక్షేపమల్లా ఫోను, టెలివిజను, పురాణపఠనం. అలా సాగిపోతున్నది నా జీవితం. ఈ అంటువ్యాధి విజృంభణకు జడిసి మా ఊరి నుండి వలస వెళ్ళిన వారు కూడా, పది కుటుంబాల వరకు వెనుకకు వచ్చారని నా బాల్య స్నేహితుడు నారాయణ నాలుగు నెలల క్రితం చెప్పాడు. ఇప్పుడు వాళ్ళ పరిస్థితి దయనీయంగా ఉన్నదని, కోవిడ్ భయంతో పొలం పనికి కూడ ఎవరూ పిలవడం లేదని చెప్పుకొచ్చాడు మొన్న ఫోను చేసి. వాడంత వాపోవడానికి కారణం వాడు ఆఊరికి సర్పంచి. నాకున్న ఆత్మీయులలో మొదటిస్థానం వాడిదే… సరిగ్గా నెలరోజుల క్రితం వాడి దగ్గర నుంచి మరలా ఫోను వచ్చింది. 
******** 
” ఒరేయ్ శీనూ. నీతో ఒక ముఖ్యమైన విషయం మాట్లాడాలిరా. నీకు ఎప్పుడు తీరుబాటు దొరుకుతుంది. నీతో నేరుగా వచ్చి మాట్లాడుదామంటే, ఈ కోవిడ్ లో ఇంటికి రావడం బాగోదని చూస్తున్నాను” ఉపోద్ఘాతాలు  లేకుండా నేరుగా విషయంలోకి వచ్చాడు నారాయణ. 
” ఎప్పుడూ తీరుబడే కదురా. ఉద్యోగమా, సద్యోగమా. ముఖ్యమైన విషయం అంటున్నావు గదా చెప్పు” అన్నాను నేను. 
” ఈ కోవిడ్ వచ్చిన తరువాత ఎక్కడా పనులు దొరకక కొందరు, ఉంటామో పోతామో చివరిసారిగా అయిన వాళ్ళను, పుట్టిన ఊరిని, కడసారి చూచిపోదామని వలస పోయిన వారంతా కాలినడకన సొంత ఊళ్ళకు బయలుదేరారు కదా. ఆ వరుసలోనే మన ఊరినుంచి వెళ్ళిన పదిహేను కుటుంబాలలో పది కుటుంబాల వారు తిరిగి మన ఊరికి వచ్చేశారు. ఆ విషయం పోయినసారి చెప్పాను గుర్తుందా. వారిలో మనతో పాటు చదువుకున్న వెంకయ్య కొడుకు కూడ ఉన్నాడు. మొన్న వెంకయ్య మా ఇంటికి వచ్చి వాళ్ళ స్థితిగతుల గురించి చెప్పాడురా. నాకు చాలా జాలివేసింది, వాడి మాటలు విన్నాక” 
” ఏం చెప్పాడేమిటి?” 
” గత రెండు సంవత్సరాల నుంచి వలస పోయిన వారి జీవితాలు దుర్భరంగా ఉన్నాయట. రియల్ ఎస్టేటు పనులు పూర్తిగా స్ధంభించిపోయాయట. రాజధానుల గొడవలొక వైపు, పెరిగిన ధరలు ఒకవైపు, ఆర్ధికమాంద్యం మరొకవైపు, మొత్తానికి ఎటువంటి నిర్మాణాలు లేక కూలీలకు దినభత్యం దొరకడం కష్టమయిందట. దానికి తోడు అదుపుతప్పిన నిత్యావసర ధరలు, తిండి గడవటానికి ఇబ్బంది పడుతున్నారట. ఇంతలోకి పులి మీద పుట్రలా ఈ కరోనా వైరస్ వచ్చి వాళ్ళ జీవితాలను ఛిన్నాభిన్నం చేసింది. దానితో వారికి వేరే దారి కానరాక ఊరికి తిరిగి వచ్చేశారు. ఇక్కడ కూడ రైతువారీ కూలీ పనులకు కూడ కష్టమయిపోతున్నది. ఇలా తమ గోడు వెళ్ళబుచ్చుకుని, ఊరి సర్పంచిగా మాకు ఏదైనా దారి చూపరా అని అడిగాడు” 
” నిజమేరా. దేశంలో పరిస్థితులు అలాగే ఉన్నాయి. ఏవేవో కొత్త సంక్షేమ పథకాలు వస్తున్నాయి కదా. అవన్నీ వాళ్ళకు వర్తించేలా ప్రయత్నించు. కొంత ఉపశమనంగా ఉంటుంది కదా. పోనీ నీకే ఆలోచన వచ్చిందో చెప్పు. అలాగే చేద్దాం” అవకాశం వాడికే ఇచ్చాను. 
” అవన్నీ ఇప్పించానురా. కానీ అవేవీ శాశ్వతం కావుగా. ఎప్పుడు ఎవడికి ఏ పురుగో తొలిచి ఆపేస్తే వీళ్ళ పరిస్థితి ఏమిటి. అందుకే వాటి మీద ఆధారపడకుండా వేరే సంపాదించే మార్గం చూడాలని నా అభిప్రాయం. దానికి నాకొక మార్గం తోస్తున్నది. దాని మీద నీ అభిప్రాయం చెప్పు” 
” చెప్పరా అదేమిటో” 
” మన ఊరిలో రామాలయానికి ప్రధాన ధర్మకర్తవు నీవే కదా. మన ఆలయం కింద వంద ఎకరాల వరకు దేవాలయభూమి వుంది. దాన్ని ఇప్పటిదాక నేనే సాగు చేయిస్తూ వస్తున్నాను. బయటనుంచి కూలీలను తెచ్చి పనులు చేయించడం వలన ఖర్చులు తడిసి మోపెడయి, ఆదాయం పెద్దగా రావడం లేదు. దానికి తోడు నాకు శ్రమ కూడ ఎక్కువయింది. నాకా వయసయిపోయింది. కొడుకేమో అమెరికాలో ఉన్నాడాయె. నా పాతిక ఎకరాలు, నీ యాభై ఎకరాలు, ఆ వంద ఎకరాలు సాగు చేయించడం తలకు మించిన భారమై కొంత భూమి కౌలుకు ఇచ్చాను కూడ. ఇక నా తదనంతరం ఎవరూ ఈ పొలాలను చూసేవారు లేరు. అందుకే ఒక పని చేద్దామనుకుంటున్నానురా.” 
” ఆ పొలాలను ఆ పది కుటుంబాలకు కౌలుకు ఇద్దామనా. దాని వలన ఉపయోగమేముందిరా. సొంత పొలమున్న వారికే ఆదాయాలు రాక వ్యవసాయం మానేద్దామనుకుంటుంటే, వాళ్ళు దాని మీద పెట్టుబడి పెట్టి, మనకు కౌలు ఇచ్చి, కుటుంబాన్ని పోషించుకోగలరా అని. దీని వలన వాళ్ళు మరల అప్పుల ఊబిలో కూరుకుపోతే కష్టం కదా. మంచి చేయబోయి చెడు చేసిన వాళ్ళమవుతామేమో కదురా. ఆలోచించు” నా పరిధిలో తట్టిన ఆలోచన చెప్పాను. 
” ఆలోచించానురా.  అందుకే ఒక పది సంవత్సరాల పాటు ఆలయ భూములను కౌలు తీసుకోకుండా వాళ్ళను సాగు చేసుకోమంటే ఎలా వుంటుంది అన్న దానికోసమే నీ అభిప్రాయం అడుగుదామని. అలా అయితే వాళ్ళకూ కొంత వెసులుబాటుగా ఉంటుంది కదా అని నా అభిప్రాయం” 
” మరి దీనికి ఊరిలో ఉన్నవారు ఒప్పుకుంటారా అని నా అనుమానం. అది చిన్న ఊరు అందరూ ఒకమాట మీద ఉంటే బాగుంటుంది కదా. ఊరంతా సరే అంటే నాకు మాత్రం అభ్యంతరమేముంటుందిరా. సొంత ఊరును కన్నతల్లి అంటారు. ఆ తల్లి ఒడిలో ఉంటూ నేలతల్లిని నమ్ముకుంటానంటే నేను మాత్రం కాదంటానా. కావాలంటే నా భూమిని కూడ సాగు చేసుకుని కూరగాయల పంటలు వేసుకోమను. నాకు నయాపైసా కౌలు అక్కరలేదు. మన ఊరి మనుషులంటే మన సొంత మనుషులే కదా నారాయణ. అయినా నీమాట కాదంటానా ఎప్పుడైనా” 
” నీ అనుమానమే నాకూ వచ్చింది. నిన్ననే ఊరిలో పెద్దలందరినీ సమావేశపరచి ఈ విషయం మీద అభిప్రాయం అడిగాను. అందరూ చాలా సంతోషించారు. ఇప్పటిదాకా ఆ పొలాలను సాగుచేసిన అతను సంతోషంగా ఒప్పుకున్నాడు. అలాగే పంచాయతీ సొసైటీ నుంచి వడ్డీ లేకుండా కొంత  ఆర్థికసాయాన్ని కూడ అందించాలని సలహా కూడ ఇచ్చారు. మనవారిని మనమే ఆదుకోవాలని అందరూ అభిప్రాయపడ్డారు” 
” మరి మన పంచాయతీకి అంత ఆదాయమెక్కడిదిరా” అనుమానంగా అడిగాను. 
” ఇక్కడ మన రైతాంగం లోని కొంతమంది పిల్లలు విదేశాలలో ఉన్నారురా. నీకు తెలుసుగా మన సంతోష్ గాడు కూడ అమెరికాలోనే ఉన్నాడు. వాడే వారందరినీ పోగుచేసి మన పల్లెను తీర్చిదిద్దాలని చెప్పి అందరి చేత సంవత్సరానికి కొంత సొమ్మును మన పంచాయితీకి అందించేలా ఒప్పించాడు. దానివలన మన ఊరిలో ఇప్పుడు ఎవరూ మార్వాడీల దగ్గరికి అప్పులకు వెళ్ళటం లేదు. మన ఊరి బ్యాంకులో గాని, సొసైటీలో గాని ఋణం తీసుకుంటున్నారు” పల్లెలో జరిగిన మార్పులను చెప్పాడు నారాయణ. 
నా మనసుకు ఎంతో సంతోషమేసింది. యువతలో ఎంత మార్పు. వాళ్ళ స్వార్థంకోసం కాకుండా సొంత ఊరికోసం అందునా పల్లె బాగుకోసం నడుము కడుతున్నారు. మంచి పరిణామం అనిపించింది. మరల తనే చెప్పసాగాడు. 
” అంతేకాదురా. నగరాలలో వ్యాపారాలు చేద్దామని వెళ్ళినవారు కూడ ఒక్కొక్కరే తిరిగి మరల సొంత ఊరు వెతుక్కుంటూ వస్తున్నారురా. మరల అందరూ నాగలి పడతామని ఉత్సాహపడుతున్నారురా. ఒకసారి వచ్చిపోకూడదూ సరదాగా” అడిగాడు నారాయణ. 
” నీ మాటలు వింటుంటే నాకు కూడ రావాలని, అందరినీ చూడాలని అనిపిస్తుందిరా. అదీగాక దేవుని పొలాన్ని కౌలు తీసుకోకుండా ఇస్తే, ఆలయ నిర్వహణకు ఇబ్బంది అవుతుంది కదా. దాన్ని గురించి కూడ ఆలోచించాలి. మా వాడితో మాట్లాడి నేనొక నిర్ణయానికి వచ్చి నీకు ఫోను చేస్తానురా. ప్రస్తుతానికి మనం అనుకున్నట్లే పొలాన్ని వాళ్ళకు సాగుచేసుకోను అనుమతి ఇవ్వు. ఊరంతా ఏదంటే అదేరా. కాస్త ఈ కోవిడ్ ఉదృతం తగ్గిన తరువాత నేనే నీకు ఫోను చేసి మిగిలిన విషయాలు మాట్లాడుతాను” అని చెప్పాను నారాయణకు. 
” చాలా థాంక్స్ రా. అనుకూలంగా స్పందించినందుకు. నువ్వు వచ్చిన తరువాత అన్నీ విషయాలు ఊరివారితో చర్చించి ఒక నిర్దిష్టమైన నిర్ణయం తీసుకుందాము” అని ఫోను పెట్టేశాడు నారాయణ. 
******** 
” తాతయ్యా. నాన్నను కోవిడ్ సెక్షను నుంచి బదిలీ చేసి, మరల ఊపిరితిత్తుల సెక్షనుకు వేశారట. రేపు ఇల్లంతా  శానిటైజ్ చేసి నాన్న మామూలుగా మనతో ఉంటారట” ఆనందంగా చెప్పాడు నా పదేళ్ళ మనవడు పార్థు. 
” అవునా. మంచివార్త చెప్పావురా. ఇన్నాళ్ళూ వాడి గురించే భయపడుతూ గడిపాను. కోవిడ్ రోగుల మధ్యే ఉంటున్న నా కొడుకుకు ఏమవుతుందోనని రోజూ భయపడే వాడిని. ఆ  దేవుడి దయవల్ల ఏ ఇబ్బందీ లేకుండా బయటపడ్డాడు మీనాన్న” అంటూ మనవడిని దగ్గరకు తీసుకున్నాను. 
” కోవిడ్ తీవ్రత తగ్గిపోయిందట తాతయ్యా. అందుకే నాన్నను రిలీవ్ చేశారట. అమ్మతో నాన్న ఫోనులో చెబుతుంటే విన్నాను” తను విన్న విషయం చెప్పాడు పార్థు. 
” పోనీలే నాన్న, ఇక అందరం హాయిగా కలిసి ఉండవచ్చు” అని వాడికో ముద్దుపెట్టి పంపేశాను. 
అప్పుడే ఒక ఆలోచన వచ్చింది. కాస్త వీలు చూసుకుని రఘుతో నారాయణ చెప్పిన విషయాల గురించి మాట్లాడాలి. ఒక నిర్ణయానికి రావాలి. నా ఊరికి, నా ఊరి మనుషులకు ఏదైనా చేయాలి, నావంతుగా.
****** 
రాత్రి భోజనాలు పూర్తయిన తరువాత తీరుబడిగా నారాయణ చెప్పిన అన్ని విషయాలు రఘుకు చెప్పాను. సావధానంగా విన్నాడు. 
” నాన్నా. ఇలాంటి విషయాలలో నాకన్నా మీరే అనుభవజ్ఞులు. నారాయణ బాబాయి చెప్పినట్లు ఆలయభూములను కౌలు తీసుకోకుండా సాగుచేసుకోమని చెప్పండి. కౌలు తీసుకున్నా దానిని ఎలాగూ దేవుడికే కదా వినియోగించాలి. మానవసేవే మాధవసేవని ఆ భగవంతుడే చెప్పాడు. కాబట్టి మీ అందరి నిర్ణయం ఆ భగవంతుడికి ఆమోదయోగ్యమే. ఇక ఆలయ నిర్వహణ ఖర్చులంటారా నేను నెలకు ఒక పాతికవేలు యిస్తాను. దానిలో పూజారికి జీతం, తదితర ఖర్చులకు వినియోగించండి. చాలకపోతే బాబాయి కొడుకు సంతోష్ కు నేను చెప్తాను. వాడు కూడ ఇస్తాడు, కాదనడు. కౌలుకు తీసుకున్న వాళ్ళు కూడా ఊరక ఏమీ ఊరుకోరు. వారికొచ్చిన లాభంలో తృణమో పణమో ఇస్తారు. భగవంతుడి మాన్యాన్ని ఉట్రవడియంగా అనుభవించాలని ఎవరూ అనుకోరు. వాళ్ళు ఇచ్చినా, ఇవ్వకున్నా మనం వాళ్ళకు ఒక దారి చూపాలి. అది మన ఊరి కర్తవ్యం. కాబట్టి మీ ఆలోచనల ప్రకారమే సాగిపోండి నాన్నా” అని తన అభిప్రాయం చెప్పాడు రఘు. 
” చాలా సంతోషంరా. అనవసరమైన తలనొప్పులు ఎందుకని విసుక్కోకుండా చక్కని సలహా ఇచ్చావు. ఇంకొక చిన్న విషయం. నువ్వు కోపగించుకోకూడదు మరి” ఆగి వాడి కళ్ళలోకి చూశాను. 
” మీరు ఏంచేసినా బాగా ఆలోచించి చేస్తారు. చెప్పండి ఏమిటది” 
” మాతో పాటు చదువుకున్న చిన్ననాటి స్నేహితులు కొందరు తిరిగి మన ఊరికి వచ్చి సెటిలయ్యారట. నాకు కూడ ఇక్కడ బోరుగా ఉంది. కొంతకాలం పాటు అక్కడికి వెళ్ళి గడపాలని అనిపిస్తున్నది. ఆ చల్లని గాలి, పచ్చని చెట్ల మధ్య బాల్యాన్ని నెమరువేసుకోవాలనిపిస్తున్నది. ఎలాగూ మన ఇల్లు ఉంది కదా. దాన్ని కొంచెం బాగుచేయించుకుని కొంతకాలం అక్కడ ఉంటే బాగుంటుందని ఆలోచన. నాకు వంటవచ్చు కదా. ఇబ్బంది లేదు. మరి నీ అభిప్రాయం” ఆగి వాడి వైపు చూశాను. 
” నాన్నా మీ ఆనందమే నా ఆనందం.  మీ ఇష్టప్రకారమే కానివ్వండి.  కొంచెం ఈ కోవిడ్ ఉదృతం తగ్గిన తరువాత బయలుదేరండి. పోతే మీరు ఇల్లు బాగు చేయించేటప్పుడు మన వరండాలో ఒక గదిని కూడ కట్టించండి. నేను ప్రతి ఆదివారం వచ్చి అక్కడి వాళ్ళకు అవసరమైన ఉచితవైద్యం చేస్తాను. నా ఊరి వాళ్ళకు నావంతు సహాయం చెయ్యాలని ఉంది” అన్నాడు రఘు. ఆ క్షణం వాడి కళ్ళల్లో వెలుగు చూశాను నేను. 
నిజమే సొంతవూరి మీద మమకారం ఎంత ఎదిగినా పోదు. కాకపోతే నలుగురిలో భేషజం కోసం, హిపోక్రసీతో అబద్దాలు చెప్పి నటిస్తాము అంతే. కన్నతల్లిని, నేలతల్లిని, సొంతగడ్డను మరువడమన్నది ఒక భ్రమ మాత్రమే. అంతరాంతరాలలో అవి సజీవంగానే ఉంటాయి. అందుకే నా మనసులో భావాన్ని నిర్భయంగా చెప్పాను రఘుకు. వాడు కూడ నా కొడుకేగా. వాడికి కూడ నాలాగే మక్కువేమో తన ఊరంటే. పల్లెయినా, పట్టణమైనా, నగరమైనా సొంతవూరు సొంతవూరే  ఎంత అనాకారి అయినా, కటికపేదదయినా తల్లి తల్లే. 
నా మనసు నిండా ఆనందం. నా ఊహలు నా ఊరి చుట్టూ, స్నేహితుల చుట్టూ తిరుగుతున్నాయి. వలసల నుంచి వచ్చిన వారికి ఏదో ఒక ఆధారం చూపి వాళ్ళను నిలబెట్టడం, నా ఊరికి నాకు చేతనయినంత మేలు చెయ్యడం. ఇదే నా తక్షణ కర్తవ్యం. రేపు నారాయణకు ఫోను చేసి ఈ విషయం చెప్పాలి అనుకుంటూ పడకగది వైపు దారితీశాను.
రచన: ప్రభాప్రసాద్
“రేపే మనం వూరు వెళుతున్నమ్మోయ్” ఆఫీస్ నుండి వస్తూనే అరిచినట్టుగా చెపుతూ చిన్నపిల్లాడిలా సంతోషపడిపోతు సురేంద్ర సోఫా లో కూర్చుండిపోయాడు. భర్త సంతోషం చూసి తను కూడా ఆనంద పడుతూ కాఫీ చేతికి ఇచ్చి “ఇంత సంతోషం గా వున్నారు. శంకరం మాస్టారిగారి గురించి ఏమైనా తెలిసిందా “అడుగుతూ సోఫా లో కూర్చుంది . “అవును సుధా! ఈ రోజు నా చిన్ననాటి స్నేహితుడు గిరీశం కలిసాడు. శంకరం మాస్టారు ఈ నెలాఖరున అంటే ఎల్లుండే పదవీవిరమణ చేస్తున్నారట  మేము చదువుకొన్నస్కూల్ లోనే మళ్ళీగత రెండు ఏళ్లుగా పనిచేస్తున్నారుట.  ఆ స్కూలునుంచి రిటైర్ అవుతున్న సందర్భంగా ఆయనకి ఆ రోజు సన్మాన కార్యక్రమం వున్నదిట. ఆయన దగ్గర చదువు నేర్చుకొన్నవారందరు కూడా ఆ రోజుకి అక్కడికి వస్తున్నారట. ఈ రోజు గిరీశం ని కలవక పోయి ఉంటే ఈ విషయాలన్నీ తెలిసేవుకావు. “అని వూరు వస్తున్న విషయం ఊరిలోని తల్లితండ్రులకి ఫోన్ చేసి చెప్పి వూరు ప్రయాణానికి కావలసిన ఏర్పాట్లలలో నిమగ్నమయ్యాడు.
తన పెళ్లి అయినప్పటినుంచి చాలా సందర్భాలలో శంకరం మాస్టారి గురించి చెపుతువుండేవాడు సురేంద్ర.  తాను తన స్నేహితులందరూ ఈ రోజు ఉద్యోగాల్లోనూ జీవితాలల్లోను ఇంత ఉన్నతంగా స్థిరపడడానికి చిన్నప్పుడు శంకరం మాస్టారిగారు వేసిన పునాది కారణం అని ఎన్నోసార్లు అంటూ ఉండేవాడు. పెళ్ళిచూపులనాడు
సురేంద్ర రూపం కన్నా అతని మాట తీరు తనని ఎక్కువగా ఆకర్షించింది. దానికి కూడా కారణం చిన్నప్పుడు మాస్టారుగారు తమలో నాటిన భావాలే అని అంటూవుంటాడు .  అటువంటి విద్యాబుద్దులు మంచి నడవడిక నేర్పిన మాస్టారుగారిని చూడాలని ఎన్నో సార్లుఅనుకొన్నది.  కానీ ఏవో కారణాలవల్ల కుదరలేదు సురేంద్ర మాత్రం తాము అమెరికా వెళ్ళక ముందు చాలాసార్లు ఆయన ఎక్కడ పని చేస్తున్నవెళ్లి కలిసేవాడు. అక్కడికి వెళ్లి పదియేళ్లు పనిచేసి ఇండియా వచ్చినప్పటి నుంచి ఆయనని కలవడం కుదరలేదు మళ్ళీ ఇన్నాళ్ళకి ఆయనగురించి తెలిసింది .
కారు పచ్చని పొలాల మధ్య దూసుకొని వెళుతోంది. సురేంద్ర మనసు అంతకన్నా వేగంగా శంకరం మాస్టారి జ్ఞాపకాల్లోకి పరుగు తీసింది . శంకరం మాస్టారు ఎనిమిదవ తరగతి లో వున్నప్పుడు మొదటిసారి తమ తెలుగు క్లాస్ టీచరుగావచ్చారు  చూడటానికి సన్నగా పంచెకట్టుతో సినిమా యాక్టర్ సాక్షి రంగారావుగారిలా వుంటారు. కొద్దిరోజులకే అందరి హృదయాలలో మంచి స్థానం సంపాదించుకొన్నారు చదువు చాలా మంది టీచర్లు నేర్పారు కానీ చదువుతో పాటు సంస్కారం మంచి మాటతీరు  జీవితం లో ఎదగడానికి కావలసినంత జ్ఞానం  మంచి ఆలోచన దృక్పధం మాత్రం శంకరం మాస్టారే అంత చిన్నవయసులోనే మా అందరి మస్తిష్కం లో నాటుకొని పోయేలా చేసారు.  మా అందరికి జీవితంలో ఎదగడానికి అవి చాల దోహదం చేసాయి. ఈ మాట ఎన్నోసార్లు ఆయనతో అంటే అది మీ అభిమానం లేరా అంటూ చిన్నగా భుజం తట్టి నవ్వేసేవారు.  మాష్టారు ఎప్పుడు పెద్దగా ఉపన్యాసాలు ఇచ్చి నేర్పించలేదు కానీ చిన్న చిన్న తప్పులు సరిచేసి భాషనీ  భావ వ్యక్తీకరణాన్ని మెరుగుపరుస్తూ ఉండేవారు అది ఆయన ప్రత్యేకత.
అనుకొన్నరోజు రానే వచ్చేసింది. స్కూలంతా పాత కొత్త విద్యార్థులతో కళకలాడుతోంది సమయానికి ముందే పెద్దలందరూ వేదికని అలంకరించారు.  శంకరం మాష్టారుగారిని   శాంతమ్మ గారి ని వేదిక మీదకి ఆహ్వానించారు.  అదే మొదటిసారి అందరు శాంతమ్మగారిని చూడటం .  శాంతమ్మగారు ఎర్ర అంచు ఆకుపచ్చని గద్వాల్ చీరలో  తలనిండ పూలతో  చిరునవ్వుతో ప్రశాంత వదనంతో పేరుకి తగట్టుగా వున్నారు.  శంకరం మాస్టారుగారిని ఆయన సతీమణి శాంతమ్మగారిని పూలమాలలతో సత్కరించారు. అందరు తమ తమ అనుభవాలు మాస్టారుగారితో తమకున్న అనుబంధాన్నిగుర్తు చేసుకొంటూ ప్రసింగిస్తున్నారు. ఆఖరుగా శంకరం మాస్టారుగారిని మాట్లడమన్నారు. అందరు శంకరం మాస్టారుగారు ఏమి మాట్లాడుతారో  తన ఎదుగుదలకి ఎవరు కారణమని చెపుతారో అని ఆసక్తిగా ఎదురు చూస్తున్నారు.
మైకు సరిచేసుకొని గొంతు సవరించుకొని నెమ్మదిగా మాట్లాడటం మొదలు పెట్టారు “వేదిక మీద పెద్దలకి నమస్కారం . నన్ను అభిమానించి నా మీద ఇంత ఆదరం చూపిస్తున్న విద్యార్ధులకి వాళ్ళతల్లితండ్రులకి కృతజ్నతాభివందనాలు. నేను మీరందరు చూపిస్తున్నఇంత ప్రేమాభిమానాలకు పూర్తి అరుహుడ్నికానేమో. మీరు మీ పిల్లల ప్రవర్తనలో  భాష లో  భావ వ్యక్తీకరణం లో నా పాత్ర చాలా ఉందని అంటున్నారు. నిజానికి నన్ను ఈ స్థాయి లో నిలబెట్టిన వ్యక్తి ని మీ అందరికి పరిచయం చేయాలి.  సభా ముఖం గా ఆ వ్యక్తికీ కృతజ్ఞతలు తెలపాలి. “గొంతు జీర పోవటం తో కొద్దిసేపు మౌనం దాల్చారు.
అందరు ఆసక్తి గా ఆ వ్యక్తి ఎవరై వుంటారా అని ఎదురుచూస్తున్నారు . మాస్టారుగారు మంచి  వ్యక్తిగా అధ్యాపకుని గా అందరికి పరిచయమే గాని అయన వ్యక్తిగత విషయాలు ఎవరికీ పెద్దగా తెలియవు . అందరిని తన మాటలతో  తన ప్రవర్తనతో ప్రభావితం చేయగలిగిన మాస్టారుగారిని ఈ స్థాయికి తీసుకువచ్చిన ఆవ్యక్తి ఎవరా
అన్న ఉత్కంఠ అందరికి కలిగింది.
ఆ వ్యక్తి ని పరిచయం చేసే ముందు కొంచెం నా వ్యక్తిగత జీవితం గురించి కూడా చెప్పాలి . నాకు 3 లేదా 4 ఏళ్ళ వయసున్నప్పుడు మా తల్లిగారు జబ్బుచేసి చనిపోయారు. మా తండ్రిగారు తన తల్లి చెల్లెళ్ళ సాయంతో నన్ను పెంచి పెద్దచేశారు . నా బాల్యం తల్లి ఆలనాపాలనా లేక తండ్రి ఆదరణ లేక అంత సజావుగా జరగలేదు.  మేనత్తల ఈసడింపులు నా పసిమనసును గాయ పరిచేవి. ఎదిగే వయసులో ఇలాంటి వాతావరణం వలన నా మానసిక ఎదుగుదల  మీద చాల దుష్ప్రభావం పడింది. యుక్త వయసు వచ్చేసరికి నా నడవడిక పూర్తిగా చెడిపోయింది. ప్రతివాళ్ళని ఈసడిస్తూ మాట్లడటం ఎవ్వరిని లెక్కచేయకపోవటం నోటికివచ్చినట్లు మాట్లాడటం ఇలా మారిపోయింది.  చదువు ఐతే వచ్చింది కానీ సంస్కారం అబ్బలేదు. పేరుకి టీచర్ గా స్కూల్ లో చేరాను కానీ వృత్తిపట్ల గౌరవం లేదు.  అప్పుడే నాజీవితం లోకిపెళ్లి తో శాంతి నా జీవితభాగస్వామిలా వచ్చింది. అదిమొదలు నా జీవితం లో పెద్ద పెనుమార్పు ప్రారంభం అయ్యింది.
శాంత పేరుకి తగ్గట్టు శాంతస్వభావురాలు. ఆమె సాంగత్యం నాలో మార్పు తీసుకు వచ్చింది. మొదలు నా భాష ని మెరుగుపరిచింది మాటల్లో సరళత్వం తొంగిచూసేలా మాట్లాడటం నేర్పింది. . ఇక్కడ తన లోని ప్రత్యేకతని మీ అందరికి పరిచయం చేయాలి. భావ వ్యక్తీకరణం లో భాషాది ప్రధమ స్థానం. దానిని సజావుగా వాడితేనే దాని లోని మాధుర్యం  ప్రాధాన్యత బోధ పడుతుంది అని తన గట్టి నమ్మకం.  మనం మాములుగా మాట్లాడేటప్పుడు నీకు చేతకాదు నువ్వు చెయ్యలేవు నీకు ఏమితెలియదు ఇలా మాట్లాడతాము తప్ప నువ్వు ఇలా చేస్తే ఫలితము వస్తుంది నువ్వు ఈ విషయము ఇంకా పరిశీలిస్తేమంచిది ఇలా ప్రయత్నిస్తే విజయము సమకూరుతుంది అని ప్రోత్సహకరంగామాట్లడము. కానీ ఆలా మాట్లాడితే దాని ప్రభావము మనిషి లో ఆత్మ స్ధిర్యం పెరిగేలా చేస్తుందిఅని బలంగా నమ్మింది . అది ఆచరించి చూపించింది మనవాడుక భాషలో  నిత్యకృత్యాలలో కూడా కూరలో ఉప్పులేదా అని అడుగుతాము కానీ కూరలో ఉప్పు తగ్గింది అని చెప్పవచ్చు తాగడానికి మజ్జిగ లేదా అనే బదులు తాగడానికి మజ్జిగ ఇవ్వు అని అడగవచ్చు ఇలా చెప్పుకొంటూ పొతే అడుగడుగునా నాభాష  భావ వ్యక్తీకరణాన్ని చిన్న చిన్న పదాలతో సరిచేసింది. అంతేకాదు అనుకోకుండాఅతి తేలికగా నిత్యం నేను ప్రయోగించే పదాలు ” లేదు కాదు అవ్వదు కుదరదు” ఇల్లాంటి పదాల వాడుక చాల తగ్గేలా మాట్లాడమని సూచించింది. 
మాటే మనిషి మనసుని బుద్ధిని ఇతరులకి తెలపగలిగే బలమైన పరికరం లాంటిది.   మాటే మనిషిని మిగిలిన అన్ని జీవరాసులకన్నా వున్తత స్థానం లోనిలబెడుతుంది ఆ సత్యాన్ని తను పాటించి నేను కూడా అనుసరించేలాచేసి జీవనయానంలో మార్గదర్శకురాలిగా నిలిచింది. ఆ చిన్న చిన్న సవరింపు లే నా మాటతీరు ను మార్చి నన్నో పరిపూర్ణమైన వ్యక్తిగా ఎదిగేలా తీర్చిదిద్దాయి.  మనిషి జీవితం లో భాష ఎంత ప్రధానమో అది సరిగా ప్రయోగించటం వలన  నా జీవితం తో పాటు ఎందరిని ప్రభావితం చేసిందో అనడానికి మీరందరు ఈ రోజు ఇలానన్ను అభినందించటానికి విచ్చేయడమే.  తన వద్ద నేను నేర్చుకొన్నది మీ అందరికి అందచేసాను అంతే. నిజానికి నేను పొందుతున్న ఈ సత్కకారాలకి సరిఅయిన అర్హురాలు నా భార్య శాంత. ” గొంతు గద్గదమై మాట్లాడటం ఆపి వేదిక మీద ఆసీనురాలైవున్న భార్య ని పొదివి పట్టుకొని ముందుకు తీసుకొని వచ్చారు.
హాలంతా కరతాళధ్వనులతో హర్షద్వానాలతో మార్మోగిపోయింది. వేదిక మీదవున్నపెద్దలు అందరుముందుగా తేరుకొని మాస్టారుగారికి శాంతమ్మగారికి కలిపి శాలువా కప్పి  పూలదండలతోసత్కరించి. మాస్టారుగారికి ఉత్తమ ఉపాద్యాయుడు అన్న బిరుదు ఇచ్చారు.  శాంతమ్మగారిని ఉత్తమ ఇల్లాలు అని ముక్తకంఠం తో పలికారు. శాంతమ్మగారి గొప్పతనాన్ని నలుగురి లో ప్రకటించి మాస్టారుగారు తన గొప్పతనాన్ని   మంచి మనసుని మరిఒక సారి తెలియచేసారు. అందరికి అభినందనలు తెలుపుతూ వేదిక దిగి అందరిని పేరుపేరునా పలకరించి భారమైన మనసుతో అందరిదగ్గర సెలవు తీసుకొని మాస్టారుగారు నిష్క్రమించారు.
సెలవు లేని కారణం గా ఫంక్షన్ అయిపోగానే తల్లితండ్రుల దగ్గర అనుమతి తీసుకొని కారులో తిరుగు ప్రయాణానికి బయలుదేరదీసాడు సురేంద్ర.  ఇన్నాళ్ళ తర్వాత మాస్టారుగారిని శాంతమ్మ గారిని కలిసినందుకు  ఆయన ప్రసంగం విన్నందుకు ఆయన ఫంక్షన్లో పాలుపంచుకొన్నందుకు చాల సంతోషంగా వున్నాడు. నిజానికి సురేంద్ర ప్రవర్తనలో మాస్టారుగారి ప్రభావం కనపడుతూనే ఉంటుంది.  సురేంద్ర ఏ విషయమైనా చక్కని మాటలతో  పక్కవారికి తనమనసులోని భావం తెలిసేలా వ్యక్తపరచడం సుధని మరింత ఎక్కువ ఇష్టపడేలా చేసింది.  తమ పెళ్లి అయినప్పటి నుంచి సుధ కూడా మాస్టారుగారి గొప్పతనం గురించి విన్నది గాని శాంతమ్మగారి గురించి మాట యొక్క మహత్యం గురించి ఈ రోజూ తెలిసుకొన్నాను అని అనుకొన్నది .  రేడియోలోనుండి వస్తున్న ” మాటే మంత్రము మనసే బంధము “పాట  వింటూ మాస్టారు గార్కి మనసులోనే శతకోటి వందనాలు సమర్పించింది.  చీకటిని చీల్చుకొంటూ కారు తన గమ్యం వైపు పరుగులు తీసింది. 
