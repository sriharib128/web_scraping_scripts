రచన: రమా శాండిల్య

నేను భారతదేశం మొత్తం గుళ్ళు గోపురాలు మాత్రమే కాకుండా అనేక పరిస్థితులు కూడా గమనిస్తూ ప్రయాణిస్తుంటాను.
అలా సిక్కిం వెళ్ళినప్పుడు, అక్కడ నేను చూసిన చిన్నపిల్లల బాల్యం గురించి నేను గమనించినంతవరకూ వ్రాస్తున్నాను…
సిక్కిం ఒక అందమైన కొండ, లోయ సముదాయంగా చెప్పవచ్చు. చూడటానికి అద్భుతమైన అందాలు ప్రోగుపోసుకున్నట్లుండే అందమైన భారత దేశంలో సిక్కిం ఒకటి.
సిక్కిం రాజధాని ‘గేంగ్ టక్’
అక్కడ, మేము మూడు రోజులు ఒక హోమ్ స్టే లో ఉన్నాము.
ఆ హోమ్ స్టే ఇచ్చిన కుటుంబంలో సభ్యులు ఐదుగురు. అక్కడ భార్య, భర్త, అతని తల్లి, ఇద్దరు చిన్న పిల్లలు ఉన్నారు. వారు నివసించే గది కాకుండా మరో మూడు బెడ్ రూమ్ లు అటాచ్ బాత్ తో ఉంటాయి. ఒక పెద్ద హాలు, దానిని ఆనుకుని ఒక కిచెన్ ఉంటాయి. హోమ్ స్టే అంటే ఆ ఇంటివారు ఇంటి పెద్దలుగా వ్యవహరిస్తూ, మన అవసరాలు, మన భోజన సదుపాయాలు చూస్తూ ఉంటారు.
మనకు, వారే వండమన్నా వండుతారు. మనం చేసుకు తినాలనుకుంటే వారి కిచెన్ ఉపయోగించుకుని మనమే వండుకోవచ్చును.
అలా ఒకరింట్లో నేను ఉండి సిక్కిం అందాలు చూసాను. వారి పిల్లలను గమనించ గలిగాము. మన పిల్లల బాల్యం కంటే ఎంతో కష్టతరమైన బాల్యం సిక్కిం లోని పిల్లలది.
సూర్యోదయంలో తల్లిదండ్రులతో పాటు లేచి, సూర్యాస్తమయం వరకు పెద్దలతో పాటు పిల్లలు కూడా పెద్దలతో సమంగా కష్టపడుతున్నారు.
మేమున్నన్ని రోజులు వారిని గమనిస్తూ వున్నాను. అప్పుడు వారి పిల్లలను గమనించాను. వారికి పసితనం నుండీ కష్టపడటం అలవాటు చేస్తారు. ఆడ మగ అనే భేదం లేకుండా పనులు నేర్పుతారు.
అక్కడి జీవనవిధానం పర్వతారోహణకు సరిపడేలా ఉంటుంది. దారి మొత్తం కొండ దారే ఉంటుంది. కొండ వాలులో గృహ నిర్మాణాలు జరుపుకుని, దానిలో నివసించడం వలన వారు ఎక్కడికి వెళ్లాలన్నా మినిమం 200 అడుగులు ఎక్కడం, దిగడం చెయ్యాలి. నేను చూసిన పిల్లల యొక్క స్కూల్ 1200 అడుగుల ఎత్తులో ఉంది. వారు రోజూ ఉదయం ఆరుగంటలకు స్కూల్ యూనిఫామ్ వేసుకుని, జావలాంటి పదార్థం త్రాగి, డబ్బాలో బియ్యంపిండి కుడుములు మధ్యలో బీన్స్, కేరట్ కొంచెం మసాలాపెట్టి కుడుములు లాగా చేసి అవి డబ్బాలో పెట్టుకుని మధ్యాహ్నం తినడానికి పట్టుకెడుతున్నారు. పెద్దపిల్లలు సైకిల్ మీద, చిన్న వాళ్ళు నడచి వెళ్లి మళ్లీ సాయంత్రం నాలుగుకు ఇంటికొస్తారు. అప్పుడు ఇంట్లో పనంతా చేస్తారు. వారి మెయిన్ పని టూరిస్ట్ లకు సేవ చెయ్యడమే…
పిల్లల తల్లి మాకు గది శుభ్రం చెయ్యడం, వంట చెయ్యడం చేసేది. తండ్రి టాక్సీలో చుట్టుప్రక్కల అన్నీ చూపించేవాడు. పిల్లలు మాకు కావలసిన బ్రెడ్, పండ్లూ లాంటివి ఆ కొండలన్ని ఎగప్రాకి తెచ్చి పెడుతుండేవారు.
మేము మొత్తం సిక్కిం అంతా తిరిగి చూసాము. సౌత్ సిక్కిం అంతా టీ తోటలతో చాలా అందంగా ఉంటుంది. వారి పొలాలలో పనిచేయడానికి నార్త్ నుంచి పనివారు వచ్చి ఆ తోటల్లో నివాసముండి పనిచేస్తుంటారని చెప్పారు అక్కడివారు. కొండవాలులో లైన్లు గీసినట్లుండే ఆకుపచ్చని టీ తోటలు అలా చూస్తూ ఉండాలనిపిస్తుంది.
సిక్కిం టీ తోటల్లో ఆకు తెంపే పనివారు బుట్టల్ని తమాషాగా తలకు తగిలించుకుని కోసుకుంటారు తేయాకుని. ఇక్కడకూడా చిన్నపిల్లలతో పనిచేయిస్తుంటారు. ఎదిగే ఆ పిల్లలు అలా తమ తలకు మించిన భారంతో పనులు చేస్తూ ఎదుగుతారా? అనిపించింది.
అంత పసితనం నుంచీ స్కూల్ బేగ్, కిరాణా సామాన్ల బరువు, కాయకూరల బరువు మోసే ఆ చిన్నారులను చూస్తే, తప్పనిసరిగా మన పిల్లల అదృష్టానికి భగవంతుడికి కృతజ్ఞతలర్పించక మానం ఎవరైనా కూడా!!
అక్కడి పిల్లలతో పోలిస్తే మన పిల్లల బాల్యం ఎంత అందమైనదో, తేలికగా గడుస్తోందో అనిపించింది.
బయట దేశాల్లో కల్చరల్ ఎక్చేంజ్ అని ఏదో ప్రోగ్రాం ఉందిట. అలాగే మన రాష్ట్రాల మధ్య ఈ కల్చరల్ ఎక్సేంజ్ ప్రోగ్రాం ఏర్పాటు చేసి పిల్లలను అన్ని రాష్ట్రాల పిల్లల కష్టసుఖాలు తెలుసుకుని పెరిగేలా చేస్తే మంచి పౌరులుగా ఎదుగుతారేమో అనిపించింది.

మాలిక పత్రికకు మీ రచన పంపడానికి చిరునామా: maalikapatrika@gmail.com
ఈ మాసపు విశేషాలు:
రచన: నాగమంజరి గుమ్మా

17 వ పద్యం
నేటి మొదలు నీ పేరున
మేటిగ తొలిపూజచేసి మేలునుపొందున్
కోటీజనులు తమ పనులను,
సాటిగ రారెవ్వరనుచు సాంబశివుడనెన్
భావం: పునర్జీవితుడైన బాలుని చూచి, పార్వతీదేవితో కూడిన శివుడు (సా అంబ శివుడు), “గజముఖుడు, గజాననుడు అనే పేర్లు కలిగిన నీకు జనులందరూ తమ కార్యముల కొరకు తొలి పూజలు అందజేస్తారు. ఈ విషయంలో మరెవ్వరూ నీకు సాటిగా రాబోరు. వారికి తగిన మేలు చేకూర్చుము” అని దీవించెను.
18 వ పద్యం
వరమిచ్చిరి వెన్నుడు సిరి
వరమిచ్చిరి మరి విరించి వాగ్దేవియునున్
వరమిచ్చెను వేల్పుగురుడు
వరమిచ్చిరి సుర గణంబు వరపుత్రునకున్
భావం: విష్ణువు, లక్ష్మీదేవి, బ్రహ్మ, సరస్వతి, బృహస్పతి (వేల్పుగురుడు) , ఇతర దేవతలందరూ కూడా గజముఖునికి వరములనిచ్చారు.
19 వ పద్యం
వరమిచ్చిన వేల్పుల గని
కరములు మోడ్చి, చరణాలు కనులద్ది శుభం
బరయగ నిటులనె ఘనుడును
కరిముఖమున జీవిక నిడి కరుణించిరి నన్
భావం: అనేక వరములు పొంది గొప్పవాడైన (ఘనుడు) గజముఖుడు తనకు వరముల నిచ్చిన దేవతలందరిని చూసి, చేతులెత్తి దండం పెట్టి, పాదాలు కళ్లకద్దుకుని శుభము కలుగునట్లుగా ఇలా పలికాడు “ఏనుగు ముఖాన్ని నాకు పెట్టి నన్ను తిరిగి జీవింపజేశారు”.
(తర్వాతి పద్యంతో అన్వయం)
20 వ పద్యం
దండిగ వరముల నిచ్చిరి
దండము మీకిదె యజినము దండము తోడన్
దండక వనముల కేగెద
చండ తపము నాచరించి చయ్యన వత్తున్
భావం: నాకు చాలా వరాలు ప్రసాదించారు. మీకు నమస్కారాలు. జింక చర్మము, దండము ధరించి దండకారణ్యానికి వెళ్లి తపస్సు చేసుకుని వస్తాను అన్నాడు కరిముఖుడు.
(చదువుకోడానికి గురుముఖతః నేర్చుకోవడం ఒకపద్దతి కదా తపస్సుచే స్వాధ్యాయనం మరో పద్ధతి.)
21 వ పద్యం
అనుమతి నీయుడు గురువులు
జనకులు మరి బంధువర్గ జనులందరిదే
అని కోరిన పుత్రుని గని
కనులందానంద బాష్ప కణములు రాలన్
భావం: తల్లిదండ్రులు, గురువులు, బంధువులు అందరూ నాకు అనుమతి నిస్తే దండకారణ్యానికి వెళ్లి తపస్సుచేసుకుని వస్తాను అన్నాడు గజముఖుడు. తమ కుమారుని మాటలు వినగానే కళ్ళలో ఆనంద బాష్పాలు నిండగా… (తరువాతి పద్యానికి అన్వయం)
22 వ పద్యం
ఉపనయనము గావింతుము
తపమునకు చన నొక యర్హతయు కావలెయున్
ఉపవీతము ధరియించిన
సఫలమగును నీ తలంపు సరగున పుత్రా
భావం: “నాయనా కుమారా, తొందరపడకు. నీకు ఉపనయనము జరిపిస్తాము. తపస్సు చేయాలంటే ఒక అర్హత కావాలి కదా, గాయత్రీ మంత్రం నేర్చుకుంటే నీ కోరిక తప్పకుండా తీరుతుంది” అని తల్లిదండ్రులు గజముఖునికి తెలియజేసారు.
23 వ పద్యం
అని, ఒక పుణ్యదినంబున
నొనరగ పరిజనుల పిల్చి ఉపనయ సంభా
వన తెల్పిరి గౌరీశులు
ఘనముగ సంబరము జేయ గణములనెల్లన్
భావం: ఒక మంచిరోజు చూసి, ఉపనయనము చేయడానికి ముహూర్తము నిర్ణయించుకొని, అందరికి ఈ విషయం తెలియజేయమని తమ అనుచరులకు పార్వతీ పరమేశ్వరులు తెలియజేసినారు
24 వ పద్యం
హిమవత్పర్వత మంతయు
సుమనోహర కాంతులొప్ప సురలు సువిధలున్
తమతమ చయముల నిడుకొని
ఉమ సుతు తేజంబు చూడ నుత్సాహముతోన్
భావం: హిమాలయం అంతటా కాంతివంతమయ్యేలా దేవతలందరూ తమతమ పరివారంతో, ఉమాదేవి కుమారుడైన కరివదనుని ఉపనయనం చూడడానికి ఉత్సాహంతో… (తర్వాత పద్యంతో అన్వయం)
25 వ పద్యం
అలికిరి ముగ్గులు పెట్టిరి
చలికొండ నలంకరించి చక్కన చేయన్
వలి వెలుగు వెలికిల బడెన్
తెలి ముత్తెపు తోరణములు తెరగున వెలిగెన్
భావం: ఆ హిమాలయాన్నంతా అలికి ముగ్గులు పెట్టేరు. ముత్యాల తోరణాలు కట్టేరు. ఈ విధమైన అలంకారాలన్ని చేసేసరికి అసలే తెల్లని కొండ ఇంకా మెరిసిపోగా శివుడి నెత్తిన ఉన్న నెలవంక తెల్లబోయిందట
26 వ పద్యం
దీక్షా కంకణధరులై
దాక్షాయణి చంద్రమౌళి దరహాసమునన్
అక్షతలు వేసి వటువును
వీక్షించి తమ సరస నుపవిష్టుని జేయన్
భావం: ఉపనయనం చేయడానికి మంచి ముహూర్తాన కంకణాలు కట్టుకున్నారు పార్వతీపరమేశ్వరులు. (ఉపనయనం కాబోయే పిల్లవాడిని వటువు అంటారు) గజాననుని అక్షతలు వేసి ఆశీర్వదించి, తమపక్కనే కూర్చోపెట్టుకుని… (తర్వాతి పద్యంతో అన్వయం)
27 వ పద్యం
అంకురమిడి పుణ్యాహపు
సంకల్పము చేసి బాలసారాది క్రియల్
నింకెరముగ సేసిరి యా
టంకములెదురాయెను అకటా ఉపనయనమున్
భావం: అంకురార్పణ, సంకల్పం, మొదలగు కార్యక్రమాలు జరిగాయి. తర్వాత పుట్టినదాదిగా చేసే క్రియలు బాలసార, అన్నప్రాసన మొదలైనవన్నీ కూడా జరిపించారు. అప్పుడు ఉపనయనంలో ఆటంకాలు ఎదురయ్యాయి
28 వ పద్యం
పోషిత వర గర్వితుడై
మూషిక నామ యసురుండు ముల్లోకములన్
మాషమునను బాధించుచు
మోషకుడై వటు పవిత్రము తునియ జేసెన్
భావం: మూషికుడు అనే రాక్షసుడు ఎన్నో వరాలు పొందినవాడై గర్వంతో ముల్లోకాలను తన మోసం తో బాధిస్తూ ఉండేవాడు. ఇప్పుడు ఆ అసురుడే దొంగలా యజ్ఞోపవీతమును ముక్కలుచేసాడు.
(ఎలుక కనబడకుండా దాగి వస్తువులన్నీ కొరికివేస్తుంది కదా…. అదే ఇది)
మోషకుడు: దొంగ, మాషము: మోసము
29 వ పద్యం
ఉపవీతములన్నియు దు
ష్టపు పనిచేత తునియలగుటన్ జేసి హరిన్
ఉపవీతము గావించెను
త్రిపురారి, తరుణుడు తేజరిల్లగ నెంతన్
భావం: ఎన్ని ఉపవీతములు తెచ్చినా ఎలుక కొరికివేయడం తో ఒక పామునే (హరి) యజ్ఞోపవీతంగా మార్చి శివుడు గజముఖునికి వేసెను
30 వ పద్యం
వెండియు హేమంబులనక
ఖండితములు చేసె మూషికమదియె నయ్యో
రండనుచు గణములు పలుక
చండీశుండానతీయ చయ్యన లేచెన్
భావం: బంగారు యజ్ఞోపవీతం, వెండి యజ్ఞోపవీతం అనే బేధమే లేకుండా కొరికి పారేసిన ఎలుక అదిగో అక్కడ ఉంది, రండి చంపేద్దాం అని శివుని పరివార గణాలు అంటూ ఉండగా, శివుడు సరే వెళ్ళమనగా వెంటనే లేచెను (గజాననుడు.. తర్వాత పద్యంలో అన్వయం)
రచన: డాక్టర్ కె.వివేకానందమూర్తి (U.K)
ఇది కథో, వ్యథో కచ్చితంగా చెప్పలేను. లండన్ హీత్రో ఎయిర్ పోర్ట్ ఎప్పటిలాగే ఎంతో బిజీగా వుంది. పెద్ద పెద్ద అద్దాలకు అవతల రన్ వే మీద అనుక్షణం యెగిరి, వాలే విమానాలతో, గుంపులు గుంపులుగా సేద దీర్చుకుంటున్న జంబో జెట్లతో జటాయువుల సంతలా వుంది.
మా అవిడా, పిల్లలు ఇండియా వెళ్లే ఫ్లైట్ ఎక్కారు. వాళ్లకి కనిపించదని తెలిసినా చెయ్యూపి నేను ఒంటరిగా యింటికి కదిలాను. కదిలో కార్లోంచి ఆకాశం కేసి చూశాను. సాయంత్రపు సూరీడు చల్లగా ఫేడవుతున్నాడు. వినీలాకాశం విస్కీ రంగులోకి మారుతుంది. ఇందాక చూసిన పెద్ద విమానాలు పైకెగిరి పోతూ పిచ్చుకల్లా అనిపిస్తున్నాయి. ఇంకో దేశంలో వాలే దాకా వాటికి ఆకాశమంత స్వేచ్ఛ. నాకు చిన్నప్పట్నించీ యెగిరే పక్షుల్ని చూడ్డం యెంతో యిష్టం. అందుకే యెగిరే విమానాలు కూడా యిష్టం. అవి స్వేచ్ఛకు ప్రతీకల్లా కనిపిస్తాయి.
ఇంటికొచ్చాక మా ఆవిడ చెప్పిన పనులు గుర్తు చేసుకున్నాను. తను తిరిగి వచ్చేలోగా యింటికి హీటింగ్ సిస్టమ్ మార్పించమని చెప్పింది. ఈ చలి దేశంలో తిండి లేక పోయినా బ్రతకవచ్చు గానీ వెచ్చదనం లేకుండా బ్రతకలేం.	మర్నాడే ఇంజనీర్తో మాట్లాడి వారం లోపునే హీటింగ్ సిస్టమ్ మార్పించాను. ఇప్పడు యిల్లు వెచ్చగా అమ్మ వొడి అంత బాగుంది.
హీటింగ్ బోయిలర్ మార్చినప్పుడు యింటి ముందు భాగంలో చూరు కింద వున్న స్టీమ్ గొట్టాన్ని తొలగించారు. అలా చేయడం వల్ల చూరు కింద గోడలో నాలుగంగుళాల కన్నం పడింది. ఆ కన్నం పూడ్చకుండా అలాగే వదిలేశారు. ఇక్కడంతా ఎవరికి వారు వారి పని మాత్రమే చేస్తారు. గుండె డాక్టరు చెయ్యి ముట్టుకోడు. చెయ్యి డాక్టరు గుండె ఆగిపోయినా పట్టించుకోడు. శవం చేతికి కట్టు కట్టేసి తన పని తను చేసుకుపోతాడు.
సరే, చూరు కింద కన్నం చిన్నదే కదా, నేనే కాస్త సిమెంట్ తో కప్పేసి కవర్ చేసేద్దామను కున్నాను. సరిగ్గా ఆ చూరు కిందే నా కారు గ్యారాజ్ ముందు పార్కింగ్ ఏరియా ఉంది. నేను రోజూ నా కారు పార్కింగ్ ఏరియాలోనే వదిలేస్తాను.
ఒక రోజు కారు పార్క్ చేసి పైకి చూశాను. ఎక్కడి నుంచో ఒక మైనా పిట్ట ఎగురుతూ వచ్చి, చూరు కింద కన్నం వున్న గోడ వెలితిలోకి దూరింది. తర్వాత రెండు మూడు సార్లు మైనా రాక పోకలు చూశాను. తను అక్కడ తనకో చిన్నగూడు కట్టుకుందని అర్థమైంది. మా ఇంటి ఫ్రంట్ గోడలో కన్నం ఆ మైనా కొత్త ఇంటికి యిప్పుడు సింహద్వారం. హాయిగా తన కొత్త యింటికి మైనా వస్తూ పోతూ ఉంటే యిప్పడు ఆ వెలితిని నేనెలా పూడ్చగలను.
రోజులు గడుస్తున్నాయి. ఒక రోజు యింటి ముందు లాన్ లో కూర్చుని పేపరు చదువుకుంటూ పైకి చూశాను. మైనా యిప్పుడు చిన్న చిన్న ఆహారం ముక్కుకి కరుచుకుని తీసుకొచ్చి యింకా యెగరడం రాని తన పిల్ల మైనాలు మూడింటికీ తినిపిస్తోంది. అవి తలలు సాగదీసుకుని అడపాదడపా చిన్నచిన్న శబ్ధాలు చేస్తూ బైటికి తొంగి చూస్తున్నాయి.
నా మనసు కుదురుగా లేదు. ఆ కన్నం పూడ్చి మైనా కొత్తగూటిని సమాధి చెయ్యాలా వద్దా అనే సందిగ్ధం మొదలైంది నాలో. నా స్నేహితుడు శివరావుని అడిగాను. ‘శివ! శివ!’ అన్నాడు. ‘అడిగింది నీ పేరు కాదు, ఏం చేస్తే బాగుంటుందో చెప్పు’ అనడిగాను. తను చెప్పాడు. ‘ఈ దేశంలో పక్షి గూడు పెట్టుకున్నాక ఆ గూడు పీకి పక్షిని తరిమేయడం చట్టరీత్యా నేరం. పక్షి పరిరక్షక సంఘం వారు నిన్ను చికెన్ ఫ్రై చేసుకుని తినేస్తారు’ అని వార్నింగిచ్చాడు.
‘అయితే మరి వాళ్లే క్రిస్ మస్ కి టర్కీ కోడిని చంపి యెందుకు తింటారు? అని అడిగాను.
‘చంపకుండా తినడం కుదరదు గనుక’ అన్నాడు.
‘అది కాదు నా వుద్దేశం. చంపి తినడం యింకా పెద్ద హింస కదా? అనడిగాను.
‘క్రిస్ మస్ కి టర్కీ తినడం చట్ట విరుద్ధం కాదు. అంచేత వాళ్లనే అడుగు  -నిజంగా అడిగావు గనుక – నిన్ను టర్కీలా తినేస్తారు’ అని మళ్లీ వార్నింగిచ్చాడు. తెల్లవాడి మనసు అర్థం గాక నేను తెల్లబోయాను.
ఏమైతేనేం, శివరావు చెప్పిన సలహా మేరకు, మా యింటి గోడ కన్న పూడ్చే ప్రయత్నం ప్రస్తుతానికి విరమించుకున్నాను. నాకసలే పక్షులంటే యిష్టం, ప్రేమ. మైనా గూడు కూల్చేసి, గోడ కప్పేసి, మైనాని, ముద్దొచ్చే మైనా పిల్లల్నిబైటికి విసిరేసి నేను బావుకునేదేవిటీ – క్రూరత్వం అనిపించింది.
ఆ తర్వాత మైనా కనిపించినప్పుడల్లా ‘హాయ్’ అని పలకరించడం మొదలెట్టాను. మైనా నన్నేం పట్టించుకునేది కాదు. తన గూడు, తన పిల్లలు తన బిజీ తనది. అయినా నేను ‘హాయ్’ అనడం మానలేదు.
ఇలా ఉండగా నేను పాత కారు ట్రబులిస్తుంటే మార్చి కొత్త కారు తీసుకున్నాను. కొత్త కారు ధగా ధగా మెరిసిపోతూ ఉంది. ఒక రోజు కారెక్కబోతూ చూశాను. మైనాగారు గూడు కింద పార్కింగ్ ఏరియాలో పార్క్ చేసిన కారు మీద రెట్టలు విసర్జించి కొత్త కారును చెత్త కారులా తయారు చేశారు. నాకు చాలా కోపం వచ్చింది.
మైనా పిల్లలు పెరిగి ఎగురనేర్చారు. క్రమంగా రోజూ కారు మీద మైనా రెట్టలు కడుక్కోవడం ఒక రొటీన్ లా తయారయి విసిగిపోయాను. ఇక లాభం లేదనుకున్నాను. ఏమైనా, మైనా గూడు పెట్టుకున్న గోడ కన్నం పూడ్చెయ్యాలనుకున్నాను.
కావల్సిన సామాన్లు రెడీ చేసుకుని ఒక రోజు పనికి సెలవు పెట్టాను. అవాళ మైనా, పిల్లలు గూట్లోంచి బైటికి వెళ్లగానే కన్నం సిమ్మెంట్ తో కప్పేద్దామనుకున్నాను. కానీ మనసులో ఒక పక్క బాధగా అనిపిస్తూనే వుంది. లాన్ లో సామాన్లు పెట్టుకుని ఈజీ ఛైర్లో అనీజీగా కూర్చుని కాపు వేశాను. పేపరు చదువుకుంటూ మధ్యమధ్యలో గూడు ఉన్న గోడ కన్నం వేపు చూస్తున్నాను. ప్రతి రోజూ ఉదయమే గూడు విడిచే పిట్టలు యివాళ యింకా తెమల్లేదేవిటా అనుకుంటున్నాను.
చివరికి లంచ్ టైమ్ దాటుతుంటే మైనా, మైనా వెనుక పిల్లలు కేరింతలతో గూడు విడిచి బైటికి ఎగిరాయి. అలా యెగురుతూ, యెగురుతూ ఆకాశంలో కనిపించనంత దూరంలో కలిసిపోయాయి. అలాగే అవి ఎగిరిన ఆకాశ మార్గం వైపు తదేకంగా చూస్తూ వుండి పోయాను. నాకు తెలుసు. ఇప్పుడు లేచి, నేననుకున్న కార్యక్రమం పూర్తి చేయాలి. మైనా యిల్లు పీకి నా స్వార్థానికి నేను పందిరి వేసుకోవాలి. కానీ మనస్సు వెనక్కి లాగుతోంది. ఎందుకో గూడు కప్పి మైనా కుటుంబాన్ని నిర్వాసుల్ని చెయ్యకూడదన్న ఆలోచన నెమ్మదిగా గూడు కట్టుకుంటోంది. కాసేపు గోడలో గూటివేపు, కాసేపు ఆకాశం వైపు శూన్యంగా చూడసాగాను. అప్పుడే నా మైనాను నేను మిస్సయి పోతున్నట్టుగా వుంది. గోడకున్న కన్నం పూడ్చటం నా తరం కాలేదు. నా మనస్సు రాజీ పడటం లేదు. ఇక లాభం లేదని కన్నం కప్పేసే కసాయి పనికి స్వస్తి చెప్పాను.
ఒక్కటే అనుకున్నాను. మైనా, పిల్లలు తిరిగి వచ్చి ఎప్పటిలాగే కేరింతలు కొడుతూ, కూస్తూ మా యింటి గోడ గూట్లో కలకాలం హాయిగా కాపురం వుండాలని.
మైనా, పిల్లలు మళ్లీ తిరిగి రాలేదు. చాలా రోజులు, రోజూ ఫ్రంట్ గార్డెన్ లో కూర్చుని యెదురు చూశాను.
మైనా యెంతకీ తిరిగి రాలేదు. నా మనోభావాలు తనకి తెలిసినట్టుగా, తెలియక నన్ను యిబ్బంది పెట్టినందుకు బాధ పడినట్టుగా – యెందుకో మరి తిరిగి రాలేదు.
అవాళ గార్డెన్లో కూర్చున్న నేను మైనా కోసం బాగా బెంగెట్టేసుకున్నాను. కాసేపట్లో పెద్ద వర్షం వచ్చింది – నాతో పాటు అవునంటూ ప్రకృతి యేడుస్తున్నట్టు.
మైనా, పిల్లలు మరి తిరిగిరాలేదు. ఆ రోజు అలా యెగురతూ వెళ్లిపోవడమే, వెళ్లిపోవడం. నా మనసులో వెలితిలా మా యింటి గోడలో వెలితి అలాగే వుండిపోయింది.
తర్వాత యెప్పుడో నా స్నేహితుడు శివరావు మా యింటికొచ్చినప్పుడు గోడ వైపు చూసి, ‘అయితే కన్నం ఖాళీగానే వదిలేశావన్నమాట’ అన్నాడు.
రేపు మా ఆవిడ, పిల్లలు ఇండియా నుంచి తిరిగి వస్తారు.
నాకేం తేడాగా అనిపించడం లేదు.

రచన: కంభంపాటి రవీంద్ర
ఏంటో మూడేళ్ళ నుంచీ అదే కంపెనీలో పనిచేస్తున్నా,  ఆ రోజు మటుకు రామరాజుకి చాలా కొత్తగా ఉంది.  అసలు ఇంతకాలం తను పనిచేసింది ఈ కంపెనీ లోనేనా అనిపించింది కూడా.
అంత వింతగా ఉందా ప్రాజెక్ట్ వాతావరణం అతనికి ! టీంలో అందరూ ప్రాజెక్ట్ మేనేజర్ అంటే భయపడి చస్తున్నారు.  ఫ్లోర్ లో ఎక్కడా ఓ నవ్వు లేదు,  టీమ్ అందరూ కాస్త గట్టిగా మాట్లాడ్డానికే భయపడిపోతున్నారు.
ఆ ప్రాజెక్ట్ లో జాయిన్ అయ్యే ముందు,  ఇద్దరు ముగ్గురు స్నేహితులు చెప్పేరు.  “కొంచెం జాగ్రత్త.  ఆ ప్రాజెక్ట్ మేనేజర్ హేమతో పని చెయ్యడం అంటే అంత ఈజీకాదు.  ఆవిడకి మనిషి మీద ఒక ఇంప్రెషన్ పడిందంటే,  అంత ఈజీగా పోదు.  అదే మనసులో పెట్టుకుని పీక్కుతింటుంది.”.  తనెలాగూ కష్టపడి పని చేస్తాడు. అలాంటిది తనకి ఎలాంటి ఇబ్బందులూ ఉండవు,  అనుకుని ధైర్యంగా ఆవిడ ప్రాజెక్ట్ కి ఒప్పుకున్నాడు.
రామరాజు వెళ్ళి,  హేమని పరిచయం చేసుకున్నాడు.  అసలు తనేం మాట్లాడిందీ ఆవిడ పట్టించుకోలేదు,  “వెళ్ళి రఘుని కలువు.  ఏం చెయ్యాలో చెబుతాడు” అందావిడ కంప్యూటర్ లోంచి తలెత్తకుండా.
రఘు అనే ఆ ప్రాజెక్ట్ లీడర్ ని కలిస్తే,  ప్రాజెక్ట్ గురించి రెండు లైన్లు చెప్పి,  “క్లయింట్ నుంచి నీ మీద ఏ కంప్లైంట్ రాకూడదు.  టైం కి కోడ్ డెలివర్ చెయ్యాలి” అనేసి నువ్వెళ్లొచ్చు అన్నట్టు చూసేడు.
రామరాజు తన కంప్యూటర్ దగ్గిర కూచున్నాక, పక్క సీట్లో ఉన్న శైలజ చెప్పింది,  “కొంతకాలం పడుతుంది ఇక్కడ అడ్జస్ట్ అవ్వడానికి.  చాలా చిన్న ఏజ్ లో ప్రాజెక్ట్ మేనేజర్ అయ్యేననే గర్వం హేమకి.  అందుకే టీం మెంబర్స్ ని లైట్ తీసుకుంటుంది”.
పదిన్నర అవుతూంటే కాఫీ తాగుదామని లేచేడు.  అలా ఫ్లోర్ దాటి కాంటీన్ వేపు వెళ్ళే దారిలో హేమ ఎదురుపడింది.
“ఏంటి? అప్పుడే ఇంటికి వెళ్ళిపోతున్నావా ?” అడిగింది.
“క్యాంటీన్ కి.  కాఫీ తాగుదామని” తడబడుతూ చెప్పేడు.
ఓసారి ఎగాదిగా చూసి వెళ్లిపోయిందావిడ!
ప్రాజెక్ట్ లో చేరిన మూడో రోజున,  టీం మీటింగ్ జరిగింది.  అందరూ కూచున్నారు,  రఘు ప్రాజెక్ట్ స్టేటస్ చెప్పడం మొదలెట్టేడు.  అతన్ని ఆగమని సైగ చేసి,  “రామరాజు వచ్చేడా ? లేక కాఫీ తాగడానికి క్యాంటీన్ కి వెళ్లేడా ?” చుట్టూ చూస్తూ అడిగింది హేమ.
ఒకరిద్దరు మెల్లగా నవ్వేరు,  రామరాజు చెప్పేడు,  “నేను మీటింగ్ లోనే ఉన్నాను.”
హేమ పట్టించుకోకుండా,  ఇంకో ఇద్దరు టీం మెంబర్స్ మీద సెటైర్లేసి,  ప్రాజెక్ట్ రివ్యూలోకి దిగింది.
రోజులు గడుస్తున్నాయి,  దాదాపు రోజూ ఇదే తంతు.  ఏదో పాయింట్ పట్టుకుని, టీమ్ మీద ఎగరడం,  ఏ పాయింటూ దొరక్కపోతే,  ఏదో పాత విషయం పట్టుకుని వేళాకోళం చెయ్యడం! ప్రాజెక్ట్ టైం ప్రకారం నడుస్తూంది,  క్లయింట్ దగ్గర మంచి ఇంప్రెషన్ ఉంది కాబట్టి,  ఎవరూ హేమ ని ప్రశ్నించే ధైర్యం చేయలేకపోయేవారు.
రోజులు గడుస్తున్నాయి.
ఓ రోజు రామరాజు శుభలేఖలు పట్టుకుని వచ్చేడు.  టీమ్ లీడర్ రఘు దగ్గరికి వెళ్ళి,  కార్డ్ ఇచ్చి చెప్పేడు,  “పెళ్ళి కుదిరింది.  రెండు వారాల శెలవు,  కావాలి.”
“నాకేం తెలీదు.  వెళ్ళి మేడమ్ దగ్గర పర్మిషన్ తీసుకో”  అని రఘు చేతులు దులిపేసుకున్నాడు.
హేమ కొంచెం ఖాళీగా ఉన్న టైం చూసుకుని వెళ్ళి, తన పెళ్ళి కార్డు ఇచ్చి చెప్పేడు రామరాజు,  “వచ్చే నెల నా పెళ్ళి.  నాకు రెండు వారాలు లీవ్ కావాలి.”
“ఏమిటి. నీక్కూడా పెళ్ళా? పాపం ఎవరా అమ్మాయి?” అందా హేమ కార్డు వేపు చూస్తూ.
రామరాజు మాట్లాడలేదు.
“రెండు వారాలు కుదరదు.  మూడు రోజులు ఇస్తాను.  అంతకన్నా కుదరదు”  నిష్కర్షగా చెప్పింది హేమ.
“మరీ మూడు రోజులంటే కష్టం.  ప్లీజ్. కనీసం పదిరోజులైనా కావాలి” రిక్వెస్ట్ చేసేడు రామరాజు.
“కుదరదు.  అంతకన్నా కష్టమైతే పెళ్ళి మానెయ్యి.  లేదూ.  పెళ్ళే కావాలి అనుకుంటే ఉద్యోగం మానెయ్” అంది హేమ ఆ పెళ్ళి కార్డుని డెస్క్ మీద పడేసి!
చేసేదేం లేక,  “థ్యాంక్ యూ మేడం” అనేసి వెళ్ళిపోయేడు రామరాజు.
పెళ్ళైన వెంటనే రాలేకపోయినా,  ఏమైతే అయిందిలే అని వారం రోజులు శెలవు తీసుకుని ఆఫీసుకి వచ్చేడు రామరాజు.
తన డెస్క్ దగ్గర కూచుని,  లాగిన్ అవుదామంటే కుదర్లేదు.  ఏమైనా ప్రాబ్లెమ్ వచ్చిందా అని చూస్తూంటే, పక్కనుంచి వెళ్తున్న రఘు వచ్చేడు.  “ఓహ్. వచ్చేవా.  ఇంక ఆఫీస్ కి రావనుకుని,  నీ యాక్సెస్ తీయించేసేరు” అంటూ వెళ్ళిపోయేడు.
వెళ్ళి హేమని కలుద్దామనుకుంటే,  ఆవిడ పట్టించుకోకుండా,  “చాలా బిజీ,  ఇప్పుడు కాదు” అనేసింది.
ఆ రోజంతా అలా ఖాళీగా కూచున్నాడు,  ప్రాజెక్ట్ లో మిగతా టీం మెంబర్స్ ముందు అలా ఖాళీగా కూచోడం చాలా నామోషీగా అనిపించింది.
 తర్వాత రెండు రోజులూ కూడా అదే తంతు.  ఆ తర్వాత రోజు వెళ్ళి హేమ డెస్క్ దగ్గరికి వెళ్ళి నుంచున్నాడు,  కాస్సేపు నుంచున్న తర్వాత ఆవిడ అంది,  “నాతో పెట్టుకుంటే ఎలా ఉంటుందో నీకు అర్ధమైంది కదా.  టెంపొరరీ గా నీకు యాక్సెస్ ఇప్పిస్తాను.  అపాలజీ లెటర్ రాసి మెయిల్ చెయ్యి,  నేను కన్విన్స్ అయితే,  నిన్ను మళ్ళీ ప్రాజెక్ట్ లోకి తీసుకుంటాను”
సరేనని,  రామరాజు వెళ్ళి రాసి,  మళ్ళీ హేమ దగ్గరికి వచ్చి నుంచున్నాడు.
“పంపేవా?”
“పంపేను.”
హేమ తన మెయిల్ చూసుకుంది.  “ఇదేమిటి? అపాలజీ రాయమంటే,  రిజిగ్నేషన్ ఇచ్చేవు?”
రామరాజు మాట్లాడలేదు.
“ఇక్కడి నుంచి బయటకి వెళ్తే,  నీకు ఉద్యోగం దొరుకుతుందనుకున్నావా ?.  నీ రిలీవింగ్ లెటర్లో బ్యాడ్ ఫీడ్బాక్ ఇచ్చేనంటే,  ఈ దేశం లోని ఏ ఐటీ కంపెనీలోనీ నీకు ఉద్యోగం దొరకదు.”
రామరాజు మాట్లాడలేదు.
“సరే.  నీ ఖర్మ.  నీ రిజిగ్నేషన్ ప్రాసెస్ చెయ్యమని హెచ్చార్ కి చెబుతాను”
రామరాజు వెళ్ళిపోయేడు.
హేమ తన మాట మీద నిలబడి,  రామరాజు కి చాలా చెత్త ఫీడ్బాక్ ఇచ్చింది.  హైదరాబాద్ లోని ఏ కంపెనీ అతనికి ఉద్యోగం ఇవ్వలేదు. 
*****
కొన్నేళ్ళకి హేమకి ప్రమోషన్ వచ్చి,  కంపెనీలో సీనియర్ మేనేజర్ అయ్యింది.
సిటీబ్యాంక్ వాళ్ళతో పెద్ద కాంట్రాక్ట్, నువ్వు వెళ్ళి మాట్లాడితే తప్ప కుదరదు. అంటూ కంపెనీవాళ్ళు పంపిస్తే,  సింగపూర్ వెళ్ళింది.  సిటీబ్యాంక్ లో ఆ కాంట్రాక్టు తాలూకు ఛీఫ్ ఆర్కిటెక్ట్ తో డిస్కషన్ చాలా బాగా అయ్యింది.  కాకపోతే ఒకటే కండిషన్ పెట్టాడతను.  ఈ ప్రాజెక్ట్ జరిగినంతకాలం దాని బాధ్యత పూర్తిగా హేమదే,  హేమ అతనికి డైరెక్ట్ గా రిపోర్ట్ చెయ్యాలి !
సరేనని ముభావంగా ఒప్పుకున్న హేమ ఇండియా వచ్చిన వెంటనే,  వాళ్ళాయనతో చెప్పింది,  “ఒకప్పుడు నా కింద పని చేసిన ఆ రామరాజుకి నేను రిపోర్ట్ చెయ్యలేను.  ఈ ఉద్యోగానికి రేపే రిజైన్ చేసేస్తాను.”
*****
పునరుల్లేఖనం : చంద్రప్రతాప్ కంతేటి

నా వృత్తిలో భాగంగా దేశదేశాల కథలు, మనదేశానికి చెందిన తెలుగు, తెలుగేతర కథలూ వేలకొద్దీ చదివాను. వాటిలో కొన్ని ఎప్పటికీ మరుపుకు రావు. ఎల్లవేళలా మనసుని వెంటాడుతూనే ఉంటాయి. అవి ఏ భాషలో వచ్చాయో.. రచయితలెవరో, అనువాదకులెవరో గుర్తులేకపోవడం నా దురదృష్టం. అలాంటి కథలు నెలకొకటి చొప్పున నా మాటల్లో క్లుప్తంగా చెబుతాను. పాఠకులెవరైనా ఇది ఫలానా వారి కథ, ఫలానా భాష కథ అని గుర్తుపడితే మరీ సంతోషం. ఆ రచయిత గురించి తరువాతి సంచికలో చెప్పుకోవచ్చు. నా దృష్టిలో రచయితంటేనే క్రాంతదర్శి.. ప్రాతఃస్మరణీయ శక్తి!
ఎందరో రచయితలు.. అయితే కొందరే మహానుభావులు! వారికి పాదాభివందనాలు!!
-చంద్రప్రతాప్ కంతేటి
విపుల / చతుర పూర్వసంపాదకులు
మొదలియార్ గారు కోయంబత్తూర్ నుంచి వారణాసికి సకుటుంబంగా ప్రయాణం పెట్టుకున్నారు. కోయంబత్తూర్ లోని ఆగర్భ శ్రీమంతులలో ఒకరైన మొదలియార్, తన  భార్య, కొడుకు, కోడలు, మరో బంధువే కాక సేవలందించడానికి ఇద్దరు సేవకులను కూడా వెంట తీసుకుని యాత్రకు బయలుదేరారు.
రైల్లో ఫస్ట్ క్లాస్ కంపార్ట్మెంట్ చల్లగా హాయిగా సేద తీరుస్తోంది.
సేవకులు ఆరగా ఆరగా కాఫీలు, టీలు, పళ్ల రసాలతో పాటూ చిరుతిళ్ళు అందిస్తూ క్షణం తీరుబడి లేకుండా మొదలియార్ కుటుంబీకుల సేవలో తరిస్తున్నారు.
ప్రయాణం సాఫీగా సాగిపోతోంది.
కొత్తగా కాపురానికి వచ్చిన కోడలు శ్రీలక్ష్మికి తమ గురించి తమ కుటుంబ మర్యాదలు, సంప్రదాయాలు, దర్జాలు, దానధర్మగుణాలు వగైరాలన్నీ ఊకదంపుడుగా ఏకరవు పెడుతూనే  ఉన్నారు మొదలియార్.
రైలు బయలుదేరిన మరు నిముషం నుంచి మొదలైన ఈ ఆత్మస్తుతి, స్వీయ ఘనత, తన తెగువతో సాధారణ మధ్య తరగతి కుటుంబం కోట్లకు ఎలా పడగలెత్తింది..  పూసగుచ్చినట్టు వినిపిస్తూనే ఉన్నారాయన.
విరామం లేని  ఈ స్వోత్కర్షను మిగిలిన వారంతా చిరునవ్వులు ముఖాలకు పూసుకుని ఎలాగో భరిస్తున్నారు.
కొత్త పెళ్లాంతో మాట్లాడుకోవడానికి మొదలియార్ కొడుక్కి అసలు సమయం దొరికితేగా?
కోడలి పరిస్థితీ అదే! కానీ చెప్పలేని నిస్సహాయ స్థితి!
”కాస్త ఆపుతారా? నేనో క్షణం రెప్పవాల్చుతా” అంటూ మొదలియార్ భార్య అలివేలు విసుక్కుంటూ ఆయన మాటలకు బ్రేక్ వేసి ఎదుటి బెర్తులో నడుం వాల్చింది.
ఆయనగారు భార్యను ఎగతాళిగా చూస్తూ ”నీకు పనేముంది? ఎంతసేపూ పడకే గదా? అయినా నేను చెబుతున్నది నా కోడలికి” అన్నారు చిరుకోపంగా.
”అంకుల్ బాత్ రూంకి వెళ్లి వస్తా. ” అంటూ భర్తకు సైగచేసి లేచింది కోడలు శ్రీలక్ష్మి.
ఆమె వెనుకే నడిచాడు కొడుకు మురుగన్!
మొదలియార్ నోరు మూతపడింది..
సీటుకు చేరబడి కొడుకు కోడలు ఎప్పుడు వస్తారా అని ఎదురు చూస్తున్నాడు. వయసుతోపాటు ఆయనకు ఈ అతి భాషణ ప్రియత్వం  అనే దురలవాటు అలవడింది.  ఎంతసేపూ స్టేటస్, రిచ్ లుక్, హై క్లాస్ అంటూ అందరినీ ఊదర గొట్టేస్తుంటాడు.  పేద మధ్యతరగతి కుటుంబంలో పుట్టిన మొదలియార్ రకరకాల వ్యాపారాలు చేసి చివరికి నగల వ్యాపారంలో స్థిరపడ్డాడు. కాలంతో పాటూ అదృష్టం కూడా కలిసి రావడంలో అనతికాలంలోనే ఆయన కోట్లకు పడగలెత్తాడు.  తన ఘనత చాటుకోవాలని ఆయన తరచూ తాపత్రయ పడుతుంటాడు.
ఎలాగైతేనేం? రెండురోజుల తర్వాత వారణాసిలో దిగింది మొదలియార్ కుటుంబం.
కాశీలో అతి ఖరీదైన హోటల్లో గదులు బుక్ చేసుకుని అక్కడికి చేరుకున్నారు. గంగానది వ్యూ కనబడేలా గదులు ఎంపిక చేసుకున్నారు.
యువ దంపతులకు ఒక గది, మొదలియార్ దంపతులకు ఒక గది, దూరపు బంధువు మరియు సేవకులకు కలిపి ఒక గది  ఏర్పాటు చేశారు హోటల్ వాళ్ళు.
పదివేళ్ళకు ఖరీదైన రాళ్లు పొదిగిన ఉంగరాలతో మెడలో జర్రిపోతు అంత వజ్ర వైఢూర్యాలు తాపడం చేసిన గొలుసులతో మొదలియార్ గారు, ఇంచుమించు అదే స్థాయి ఆభరణాలతో దిగిన వారి కుటుంబ సభ్యుల్ని  చూసి హోటల్ వాళ్ళ కళ్ళు చెదిరిపోయాయి. సాక్షాత్తూ కుబేరుడే  తమ హోటల్ ను పావనం చేశాడా అనుకున్నారు. అందుకే ‘జీ హుజూర్’ అంటూ సేవలందించడానికి మూడు గదుల దగ్గరా ఒక్కో మనిషిని నియమించింది యాజమాన్యం.
మొదలియార్ ఆజ్ఞ మేరకు కాశీ పట్నంలో గొప్ప పండితుడైన కైలాసనాథ భట్ట సిద్ధాంతిని పిలిపించి ఆయన ముందు నిలబెట్టింది హోటల్ యాజమాన్యం.
ఆయనతోపాటు వారి శిష్యులు హరిహరనాథ భట్ట, ఈశ్వర భట్ట కూడా వేంచేశారు. తొలుత గంగా పూజ, పితృ తర్పణాలు, అనంతరం కాశీ విశ్వనాథుడి దర్శనం వంటివి మంత్ర పూర్వకంగా జరిపిస్తామని విన్నవించాడు కైలాస నాథ భట్ట. అందుకు కావాల్సిన సరంజామా తదితర ఏర్పాట్లు తమ శిష్య ద్వయం చూస్తారని భరోసా ఇచ్చాడు.
వాళ్ళు అడిగిన అడ్వాన్స్  కంటే  వెయ్యి రూపాయలు ఎక్కువే ఇచ్చి పంపాడు మొదలియార్. 
                                                          *               *                *
నిర్మానుష్యంగా ఉన్న ఘాట్ దగ్గరకు మర్నాడు ఉదయం టాక్సీలో  చేరుకుంది మొదలియార్ కుటుంబం.
వారిని చూసి నవ్వుతూ ఎదురు వచ్చాడు కైలాసనాథ భట్ట.
”శుభోదయం మొదలియార్ గారూ! సాధారణంగా మీలాంటి వి వి ఐ పి లను మాత్రమే ఈ ఘాటుకు తీసుకువస్తాం. గంగమ్మ ఇక్కడ  కలుషిత రహితంగా ప్రవహిస్తుంది.. అలగా జనాల గోల మచ్చుకు కూడా కానరాదు..” అంటూ పూజకు ఏర్పాట్లు చేయడంలో నిమగ్నమయ్యారు కైలాసనాథ భట్ట. శిష్యులు ఆయనకు సహకరిస్తున్నారు.
మొదలియార్ కుటుంబానికి ఆ చోటు బాగా నచ్చింది. చాలా ప్రశాంతంగా ఉంది. గంగాజలం కూడా చాలా తేటగా ఉంది.
మొదలియార్ దంపతులను కూర్చోమని పూజతంతు పూర్తిచేసి ఇద్దరినీ సాలంకృత వస్త్రాభరణ సహితంగా నదిలో దిగి మూడు మునకలు వేసి రమ్మన్నాడు భట్ట. గంగమ్మ మన ఒంటిమీద ఆభరణాలను స్పృశిస్తే బతికున్నంత కాలం లక్ష్మీ కటాక్షమే అని కూడా వారికి చెప్పాడు.
”మెట్లు దిగేవేళ జాగ్రత్త కేవలం భుజాల లోతు వరకూ మాత్రమే వెళ్ళండి. అక్కడ కట్టిన ఇనుప గొలుసులు ఎట్టి పరిస్థితుల్లో దాటవద్దు” అని ఆ దంపతులకు సలహా ఇచ్చి శిష్యులను వారికి సాయంగా పంపాడు.
ఎలాగైతేనేం? మొదలియార్ దంపతులు మూడు మునకలు వేసి ఒడ్డుకు చేరారు.
ఈసారి యువ జంట పూజకు కూర్చుంది.
శ్రీలక్ష్మి అందంతో ఆభరణాల మిలమిలలు పోటీపడుతున్నాయి.
మురుగనే కుందనపు బొమ్మలా వజ్రవైఢూర్యాలతో మెరిసిపోతున్న తన భార్య అందచందాలను చూసి కళ్ళు తిప్పుకోలేకపోతున్నాడు.
శిష్యులదీ అదే పరిస్థితి. వారి దృష్టి మంత్రాల మీద కన్నా ఆ జవ్వని అందచందాల మీదికే పరుగులు తీస్తోంది. మనసును కట్టడి చేయడం వారికి అతి కష్టంగా ఉంది.
కైలాస భట్ట ఎలాగైతేనేం పూజలో తుది అంకానికి చేరుకున్నాడు.
యువ జంటను కూడా గంగలో మూడు మునకలు వేసి రమ్మని చెప్పాడు. వృద్ధ జంటకు చెప్పినట్టే వీరికి కూడా పలు జాగ్రత్తలు చెప్పాడు. శిష్యులను తోడు పంపబోతే స్త్రీ సహజ సిగ్గు బిడియంతో కోడలు, సాధారణంగా యువకులకు ఉండే తెగువతో మురుగన్ అక్కర్లేదన్నారు.
శ్రీలక్ష్మి, మురుగన్ ఇద్దరూ భుజాలలోతు దాకా వెళ్లి ముక్కు మూసుకుని మూడు మునకలు వేశారు.
మురుగన్ మూడో మునక వేసి పైకి లేచాడు కానీ..
శ్రీలక్ష్మి లేవలేదు.
మురుగన్ కు భయం వేసింది.
కైలాసనాథ భట్టతో కబుర్లాడుతున్న తండ్రిని గట్టిగా కేకేశాడు కొడుకు.
అప్పుడందరూ నది వంక చూశారు.
మురుగన్ పిచ్చిన పట్టినవాడల్లే ఏడుస్తూ నీళ్లలో మునుగుతూ తేలుతూ భార్యను వెదుకుతున్నాడు.
శిష్యులు ఇద్దరూ ఆందోళనతో నదిలో దూకారు.
మొదలియార్ చేష్టలుడిగి బొమ్మలా నిల్చుండి పోయాడు.
అలివేలు శోకానికి అంతులేదు.
ఆ కన్నీళ్లతో గంగమ్మ వరద మరింత పెరుగుతుందా  అన్నంతగా ఉంది ఆమె రోదన.
కైలాస భట్ట శిష్యులు నిట్టూరుస్తూ ఉత్తిచేతులతో ఒడ్డుకు చేరారు.
మురుగన్ మాత్రం పిచ్చెక్కినవాడల్లే నదిలోనే నిలిచి చేతులతో నీళ్లను ఇష్టం వచ్చినట్టు కొడుతూ తిడుతూ రోదిస్తున్నాడు.  వెలికి రమ్మంటే రావడం లేదు.. ”లక్ష్మి.. లక్ష్మీ ” అంటూ వెక్కుతున్నాడు. అతని కన్నీరు గంగలో కలిసి మరింత వడిగా ప్రవహిస్తోంది.
భట్ట శిష్యులను –  మొదలియార్ వచ్చిన టాక్సీలో వెళ్లి పోలీసులను, గజ ఈతగాళ్లను  తోడ్కురమ్మని ఆదేశించాడు.
వాళ్ళు అటు వెళ్ళగానే-
నదిలో ఒక పడవ వస్తూ కనిపించింది. పడవవాణ్ని ఒడ్డుకు పిల్చాడు భట్ట.
శ్రీలక్మి మాయమైన సంగతి అతడికి చెప్పాడు.
”ఈ ఏరియాలో రెండు మొసళ్ళు తిరుగుతున్నాయి సామీ.. మొన్న మా పడవవాళ్ళు చెప్పుకుంటుంటే ఇన్నాను” అన్నాడతను నదీ ప్రవాహం వంక విచారంగా చూస్తూ.
ఆ మాటలు వినడంతోనే మొదలియార్ దంపతుల గుండె జారింది.
కోడలితో పాటు కొడుకును కూడా కోల్పోతామేమోనని బేజారెత్తిపోయారు.
భట్ట, పడవవాడి సాయంతో మురుగన్ను ఎలాగోలా బలవంతంగా ఒడ్డుకు లాక్కొచ్చి కూలేశాడు.
తల్లి తండ్రి కొడుకు ముగ్గురూ ఒకళ్ళను పట్టుకుని ఒకళ్ళు కన్నీరు మున్నీరుగా విలపిస్తున్నారు.
పోలీసులు, ఈతగాళ్లు వచ్చి నది మొత్తం గాలించారు. కనీసం శ్రీలక్ష్మి మృతదేహం కూడా కనబడలేదు.
”ఇక్కడ నది వడి బాగుంది. శవం దిగువకు వేగంగా కొట్టుకుపోయి ఉండొచ్చు.. రెండు మూడు రోజుల్లో ఏ చెట్టుకో తగులుకుని బయట పడుతుంది” అన్నారు పోలీసులు.
ఈతగాళ్లు కూడా అదే అన్నారు.
తమకు రావాల్సిన పైసలు తీసుకుని వాళ్ళు వెళ్లిపోయారు.
ఆ వెనుకే భట్ట, వారి శిష్య బృందం నిష్క్రమించింది.
పుట్టెడు దుఃఖంతో కొండంత ఆవేదనతో ముగ్గురూ హోటల్ కు చేరారు.
ఉదయమంతా కళకళలాడిన ముఖాలు వాడిపోయాయి.
ఎవరిని పలకరించబోయినా ఉప్పెనలా దుఃఖం పొంగుకొస్తోంది. ఎవరికి వారు తమ గదుల్లో అచేతనంగా మంచాలపై పడున్నారు.
అంతా పెనువిషాదం.. అందరికీ మునిగిపోయిన శ్రీలక్ష్మి కళకళలాడే ముఖమే కళ్ళ ముందు కదలాడుతూ దుఃఖ స్థాయిని పెంచుతోంది. హోటల్ సిబ్బంది, యాజమాన్యం కూడా వారి పరిస్థితికి చాలా బాధ పడ్డారు.
అయితే ఎవ్వరు మాత్రం ఎం చేయగలరు?
                                           *                   *                   *
రాత్రి 11 గంటలు !
అలల్ని చీల్చుకుంటూ గంగానదిలో నెమ్మదిగా ఒక పడవ ప్రయాణిస్తోంది. అందులో లాంతరు పెట్టుకుని తలపై ముసుగు కప్పుకుని ఒక ఆకారం కూర్చొని ఉంది. ఆకాశంలో చంద్రుడు మందంగా వెన్నెల కురిపిస్తున్నాడు.
దూరంగా ఒక చిన్న దీపం మినుకు మినుకు మంటూ వెలుగుతూ కనిపిస్తోంది.
మెల్లగా ఆ సమీపానికి చేరింది పడవ.
పడవ దిగి ఇసుకలో ఓ ఫర్లాంగు దూరం నడిచి ఓ గుడిసెని చేరింది ముసుగు కప్పుకున్న ఆకారం..
చిన్న కిరసనాయిలు బుడ్డి దీపం..  ఆ గుడిసెలో కారుచీకటిని తరమడానికి శత విధాలుగా ప్రయత్నిస్తోంది ..
గుడిసెలో ఓ నులక మంచం..  దానిపై ఓ ఆడ ఆకారం!
గుడిసె ముందు తాపీగా చుట్ట తాగుతున్నాడు ఓ ఫహిల్వాన్ లాంటి మనిషి.
గుడిసెలో మరో మనిషి ఎవరో మంచం వద్ద తచ్చాడుతున్నాడు.
ముసుగు ఆకారం దగ్గరకు రాగానే –
”రండి రండి పండాజీ. ” అంటూ లేచి ఆహ్వానించాడు పహిల్వాన్.
”ఏం రాంసింగ్. పనంతా సజావుగానే జరిగిందా?” అడిగాడు ముసుగు తీసిన అతను.
అతనెవరో కాదు కైలాసనాథ భట్ట!
”.. సబ్ ఠీక్ హై” అన్నాడు రాంసింగ్.
ఇద్దరూ గుడిసెలోకి వెళ్లారు.
అక్కడ రాక్షసుడిని పోలిన భైరవ ఉన్నాడు. ఒంటి కన్ను, ఎత్తు పళ్ళు, కండలు తిరిగిన భారీ శరీరం..
”నమస్తే పండిట్ జీ” అన్నాడతను వికారంగా నవ్వుతూ.
”సబ్ ఠీక్ హైనా భైరవ్?” అన్నాడు భట్ట చిరునవ్వుతో.
”బహుత్ బహుత్ ఖుష్ హై సాబ్” అంటూ మంచం వైపు చూశాడతను.
అతని కళ్ళలో క్రూరత్వం మోహం జమిలిగా తాండవించడం చూసి మనసులోనే అసహ్యించుకున్నాడు భట్ట.
మంచం మీద శ్రీలక్ష్మి నగ్నశరీరం..
పుత్తడి బొమ్మలాంటి ఆ యువతి దేహం కమిలిపోయింది. ఒళ్ళంతా రక్కుళ్ళు, కొరుకుళ్లు..
భట్టకు ఆమెను అలా చూసేసరికి బాధ కలిగింది..
”కనీసం ఏదైనా లుంగీనో,  చీరనో కప్పొచ్చు గదా? ప్రాణం లేని శరీరానికి కూడా మర్యాద ఇవ్వాలయ్యా” అన్నాడు కాస్త కోపంగా.
”ఏడున్నాయి సామీ..  లుంగీలు చీరలు? నీళ్ల కింద నుంచి కాళ్ళు పట్టుకుని ఈయమ్మిని ఈడ్చుకు వస్తుంటే బట్టలన్నీ కొట్టుకుపోయాయి. ఈడకొచ్చేసరికి పానమే పోయింది.. ఇంకా నయం  నగలు కొట్టుకు పోలా?” అన్నాడు భైరవ ఇకిలిస్తూ.
”సరే మీరెలాగయినా చావండి.. నా వాటా నగలు నాకివ్వండి నే పోవాల” అన్నాడు భట్ట కాస్త అసహనంగా.
”అట్నే సామీ” అంటూ మూడు తులాల గొలుసు తెచ్చి భట్ట చేతిలో పడేసి ”పో సామీ” అన్నాడు భైరవ.
తన చేతిలో పడేసిన గొలుసు చూసి రగిలిపోయాడు భట్ట.
“ఏం తమాషాలు చేస్తున్నారా మీరిద్దరూ?” అరిచాడు.
”తమాషా ఏముంది సామీ? నీ వాటా అడిగినవ్ ఇస్తిని” అన్నాడు భైరవ నెమ్మదిగా.
”స్నానానికి దిగే ముందు ఆ పిల్ల ఒంటిమీద నూరు తులాల బంగారం ఉన్నది. నాకు బాగా తెలుసు.. అందులో యాభై తులాల బంగారం నాకు రావాలి.. మర్యాదగా తీసివ్వండి” గట్టిగా అన్నాడు భట్ట.
”నిజమే సామీ. ఏ పనిలో అయినా కట్టాన్ని బట్టి వాటాలుంటాయి.. ఇందుట్లో నీ కట్టం ఏంటి సామీ? ఒడ్డున కూర్చుని పుసపుసా మంత్రాలు చదవడమే గదా?” అన్నాడు భైరవ వ్యంగ్యంగా.
”హోటల్ కు వెళ్లి వాళ్ళను తీసుకుని వచ్చి, ఏకాంతంగా ఉన్న స్నానాల రేవులో మనం అనుకున్న కాడ నిలబెట్టి, పూజలు చేయించి ఇంత చేస్తే నా కష్టం ఏంటని అడుగుతున్నావా?” గొంతు పెంచాడు భట్ట.
”నిజమే సామీ. అది నీ కట్టమే! మరి అందాకా నీటి అడుగున నక్కి, ఎవరికీ అనుమానం రాకుండా మైలు దూరం ఈయమ్మి కాళ్లు పట్టుకుని నీటి వాలుకు ఎదురు లాక్కురావడం కట్టం కాదా సామీ?.. ఎరా రాంసింగ్ మనది కట్టం గాదా? ఒక్క అయ్యోరిదే కట్టమా?” రాంసింగ్ ను వాదులాటలోకి లాగాడు భైరవ.
”రంభలాంటి పిల్ల. చివరికి చచ్చిన దాని మానాన్నికూడా దోచుకున్నావు గదరా నికృష్టుడా?”
”బతికున్న మడిసికన్నా శవంతో సెక్సు నా కిట్టం సామీ. కావాలంటే నువ్వూ ఓ  పట్టు పట్టు.. ఎవరొద్దన్నారు?” ఎగతాళిగా అన్నాడు భైరవ.
కోపంతో మండిపోవడంతో భట్ట నోటినుంచి మాటలు వెంటనే వెలికి రాలేదు.
”అవును సామీ మీరు రేవులో మధ్యాన్నం దాకానే ఉండినారు. మరి మేమో రేత్రి ఈ లంక మీద గుడిసె ఏసుకుని సలిలో కూసున్నాం. తెల్లారాక  ఈ పనంతా చేసినాం.. మళ్ళా రేత్రి అయింది. అయినా ఈడ్నే ఉన్నాం.. మా కట్టం ఎక్కువే గదా? అందులో మేమిద్దరం.. మాయి రెండు వాటాలు” అన్నాడు రాంసింగ్.
భైరవ కాస్త గట్టిగా బెదిరించినట్టు అన్నాడు.
”పంతులోరూ.. ఆఖరి మాట సెబుతున్నా.. మర్యాదగా నీకిచ్చింది తీసుకుపో.. లేకుంటే నేను మంచోణ్ని కాను”
భట్ట కూడా తగ్గదలచుకోలేదు.
”అలాగా సరే కానీ.. రేపే పోలీస్ స్టేషన్ కు పోయి నీ అఘాయిత్యాల గురించి కంప్లైంట్ చేస్తాను. నాకు శిక్ష పడ్డా సరే.. నిన్ను వదలను” అంటూ చివాలున లేచి తనొచ్చిన పడవ వైపు విసురుగా నడక సాగించాడు.
అంతలో అనూహ్యంగా రాంసింగ్ అతనిని వెనుకనుంచి వడిసి పట్టుకున్నాడు.
భట్ట చేతిలోని దుప్పటిని విసురుగా లాగి తాడులా చుట్టి దానితోనే అతని మెడకు ఉరిబిగించాడు భైరవ. విలవిలా కాసేపు కొట్టుకున్న భట్ట ప్రాణాలు కాసేపట్లోనే అనంత వాయువుల్లో కలిసిపోయాయి.
భట్ట దేహాన్ని భైరవ, శ్రీలక్ష్మి శవాన్ని రాంసింగ్ భుజాలమీద వేసుకుని తీరాన్నే నడుచుకుంటూ రెండు కిలోమీటర్ల దూరం తీసుకెళ్లి అక్కడ నదిలో ‘నిమజ్జనం’ చేసి ఎవరి దారిన వాళ్ళు వెళ్లిపోయారు.
రెండు మూడు రోజుల తర్వాత ఉబ్బిపోయి గుర్తుపట్ట లేకుండా చేపలు కొరికేసి కుళ్ళిన రెండు దేహాలు నదీ పరివాహక ప్రాంతంలో తేలాయి. ఇది మొసళ్ల పనే అని అందరూ అనుకున్నారు.
ఆ తర్వాత నుంచి ఆ రేవు వైపు ఎవరూ దాదాపు కన్నెత్తి కూడా చూడలేదు. 
                                                              -:0000:-
నా విశ్లేషణ: నాకు గుర్తున్నంత వరకూ ఇది ఒక తమిళ కథ. సాధారణంగా పుణ్య క్షేత్రాలకు సంబంధించి జనం  నాణానికి ఒక వైపే చూస్తారు. వాటికి రెండో వైపు చీకటి కోణమూ లేకపోలేదు. ఆ కోణాన్ని స్పృశిస్తూ రాసిన కథ ఇది. ఇలాంటి ఘటనలకు కారణం కేవలం ఈ కథలో చూపించిన మనుషులు ఒక్కరే కాదు. మొదలియార్ లాంటి వ్యక్తులు కూడా!  తన వైభవాన్ని చాటుకోవాలనే తపనే అతని కుటుంబానికి పెను విషాదాన్ని మిగిల్చింది. ఈ కథ సుమారు పాతిక ముఫై ఏళ్ల నాటిది. అప్పుడే ఈ ‘వైభవ ప్రదర్శనా కండూతి’ ఈ తీరులో ఉంటే ఇప్పుడు అది వేయి రెట్లు మనుషుల్లో పెరిగింది. ఈ కండూతి మంచివాణ్ణి కూడా చెడ్డ మార్గం వైపు నడిపించడానికి చోదకం అవుతుంది. అప్పటి వరకూ చెడ్డ ఆలోచనలు రాని వ్యక్తులలో కూడా విచక్షణ కోల్పోయే పరిస్థితి కల్పిస్తుంది. అదలా ఉంచితే భైరవకు ఆడది కావాలి.. అది శవమైనా పర్వాలేదు.. అతని ఆనందానికి లోటుండదు. ఆ రెంటితోపాటూ డబ్బూ కావాలి. భట్ట, రాంసింగ్ లకు డబ్బులు కావాలి. అవి ఏ మార్గంలో వచ్చినా ఫికర్లేదు. ఎవరికి ప్రాణహాని కలిగినా బాధలేదు.  దైవ సన్నిధిలో ఉన్నవాడినైనా శవం సన్నిధిలో ఉన్నవాడినైనా నేడు డబ్బే నడిపిస్తుంది. ఇక పైన కూడా నడిపిస్తుంది.
డబ్బే సమాజ చోదకశక్తిగా మనుగడ సాగించినంత కాలం ఇలాంటి అరాచకాలు సాగుతూనే ఉంటాయి. 
-చంద్ర ప్రతాప్ కంతేటి
24-01-2022
రచన: రామా చంద్రమౌళి
రాత్రి. ఒంటిగంట దాటిఉంటుందా. ?. . అనుకున్నాడు సర్కిల్ ఇన్ స్పెక్టర్ నరహరి.
అప్పుడతను. తన పోలీస్ స్టేషన్లో. తన ప్రత్యేక గదిలో. సోఫాలో. వెనక్కివాలి. నెత్తిపైనున్న టోపీని ముఖంపైకి లాక్కుని. కప్పుకుని. కళ్ళు మూసుకుని. ఒకరకమైన జ్వలితజాగ్రదావస్థలో ఉన్నాడు. మనసు. ఆత్మ. కణకణలాడుతున్న నిప్పుకణికలా ఉన్నాయి. శరీరం గడ్దకట్టిన మంచుగడ్డలా ఉంది.
మంచుగడ్డలో. నిప్పు కణిక. నిప్పుకణిక పైన. చుట్టూ. ఆవరించి. కప్పేసి. కబళించి. మంచుకడ్డ. మంచు పొరా. తెరా కాదు. గడ్డ. గడ్డే. ఉంటుందా అలా. జరుగుతుందా అలా. జరుగుతుంది. జరుగుతుంది. ఒక్క మనిషి విషయంగానే జరుగుతుంది. అంతర్యుద్ధంలో మనిషి కూరుకుపోయినప్పుడు. సకల కాలుష్యాలతో మలినమైన శరీరాన్ని భౌతిక లౌల్యాలన్నీ ఆక్రమించి భ్రష్టుపట్టించిన తర్వాత ఒట్టి అవశేష సదృశంగా మారిన శరీరం నిజంగా ఒట్టి మంచుగడ్డే. కాని లోపల ఆత్మ. తనప్రక్కకు ఏ మలినమైనా చేరగానే వెనువెంటనే దహించివేసి మనిషిని నిలదీసి ప్రశ్నించి. శుభ్రించే ఆత్మ. ఆత్మ ఎప్పుడూ నిప్పే. ఆరిపోని నిప్పు. నిరంతర దహనకారి. నిప్పు. నిప్పు. తనలోపల అజ్ఞాతంగా దాక్కుని. అనుక్షణం కాల్చేసే నిప్పు.
శరీరం. ఆత్మ. ఒకదానితో ఒకటి. ఒకదానిలో ఒకటి. అనుసంధానమై. అనుబంధమై. టు ఇన్ వన్. వన్ విత్ ఇన్విజిబుల్ టు.
టోపీలో ఉన్న ముఖంతో. కళ్ళు తెరిచాడు నరహరి. ఏమీ కనబడ్లేదు. నల్లగా ఒట్టి చీకటి. నెత్తి నూనె. మాసిపోయిన జుట్టు. చెమట. కలెగలిసిన ఒకరకమైన జిడ్డు. గత్తు వాసన. తన జీవితంవలెనే.
పోలీస్ స్టేషన్ ఆ క్షణం పాముల పుట్టలా అతినిశ్శబ్దంగా ఉంది. శీతాకాలం కావడంవల్ల చలిచలిగా. తేమతేమగా. ఎవరో మంత్రిస్తే. ఆవరించినట్టు అంతా మత్తుగా ఉంది. మొత్తం స్టేషన్లో డ్యూటీలో ఉన్న కానిస్టేబుల్స్. గార్డ్స్. లాకప్ లోని అనిర్ధారిత నేరస్తులు. అందరూ కలిసి ఓ పదిహేను మందుంటారేమో. కాని. రోజంతా చిటపటలాడుతున్న చిదుగుల మంటలా ఉండే పోలీస్ స్టేషన్. అప్పుడా క్షణం ఆరిపోయిన కుంపటి ఒట్టి బూడిదను మిగుల్చుకున్నట్టు స్తబ్దుగా ఉంది. గాలినిండా తుపాకుల వాసన. కరుకుదనం వాసన. అస్సలే కనబడని అమానవీయ మృగ వాసన. వెరసి. గాలంతా హింస వాసన.
ఎందుకో చటుక్కున తను వెనుకట చదువుకున్న తన రీజనల్ ఇంజనీరింగ్ కాలేజ్. మెటలర్జీ ల్యాబ్. ప్రొఫెసర్ సూర్యప్రకాశ్ జ్ఞాపకమొచ్చాడు. మెకానికల్ ఇంజనీరింగ్ వాళ్లక్కూడా మెటలర్జీ. లోహశాస్త్రం చాలా లోతుగానే ఉండేది సిలబస్ లో. లోహ పరివర్తన. లోహ ధర్మాలూ. ప్రవర్తన. లక్షణాలూ. వీటిగురించి చెబుతూ. ఒకనాడు. లోహాల ప్రవర్తనను మార్చడానికి ఉపయోగించే ‘ అగ్ని చికిత్స ‘ గురించి చెప్పాడు ప్రొఫెసర్ సూర్యప్రకాశ్. హీట్ ట్రీట్మెంట్. చాలా ముఖ్యమైన. మనిషి జీవితానికి అన్వయించగలిగే ఎన్నో సామ్యాలున్న ఒకానొక చికిత్స అది. ఆరోజు ఏమిచేశాడంటే. ,
మెటలర్జికల్ ఫర్నేస్. బట్టీలో. తామందరిముందే. రెండు మైల్డ్ స్టీల్. మెత్తని ఇనుప నమూనా కడ్డీలను తీసుకుని. రాక్వెల్ హార్డ్నెస్ టెస్టింగ్ మెషిన్ తో. వాటి కాఠిన్యాన్ని. అంటే హార్డ్ నెస్ నంబర్ ను పరీక్షించి నమోదు చేసుకున్నాం. అది సి 78. గా ఉంది. తర్వాత రెండింటినీ ఫర్నెస్ లో సందిగ్ధ ఉష్ణోగ్రత. క్రిటికల్ టెంపరేచర్. 923 డిగ్రీ సెంటిగ్రేడ్ కంటే ఎక్కువ స్థాయికి వేడిచేసి. రెండింటినీ ఒకేసారి బయటికి తీసి. ఒక దాన్ని అదే ల్యాబ్ గదిలో. ఓ మూలకున్న ఇనుప టేబుల్ పై ఒక కొసపై అలా గాలిలో వదిలేసి. అంటే ఊర్కే గాలిలో అతి సహజంగా. దానంతట అదే చల్లబడి గది ఉష్ణోగ్రతకు చేరేందుకు. వదిలేసి. ఎర్రగా ధగధగలాడ్తున్న మరో ఇనుపముక్కనుమాత్రం. చటుక్కున బయట ఉన్న చల్లని నీటితొట్టెలో ముంచాం. సుయ్. సుయ్. మనే శబ్దంతో. ఆ ఇనుపముక్క అకస్మాత్తుగా చల్లబడి. క్షణాల్లో గది ఉష్ణోగ్రతకు చేరి. మామూలైపోయింది. అటు టేబుల్ పై ఉన్న ముక్కమాత్రం రెండుగంటల తర్వాత చల్లబడింది సహజంగా.
అప్పుడు రెండింటినీ మళ్ళీ వాటి హార్డ్ నెస్ నంబర్ కనుక్కుని పరీక్షిస్తే. గాలిలో చల్లబడ్డ ఇనుపముక్క మెత్తబడి మృదుత్వాన్ని పొందింది. దాన్నే ‘ అనెలింగ్ ‘ అంటాము. రెండవది. దేన్నైతే అకస్మాత్తుగా చల్లబర్చామో. అంటే ‘క్వెంచ్ ‘ చేశామో అదిమాత్రం మొదటిదానికి వ్యతిరేకంగా చాలా కఠినమై బండబారిపోయింది. అదే హార్డెనింగ్ ప్రోసెస్. పదార్థమదే. కాని దానిపై ఉష్ణం రూపంలో నిర్వహించబడ్డ చికిత్స వల్ల. దాని మూల లక్షణాలన్నీ మారిపోయాయి.
మనుషులుకూడా అంతేనా. జన్మతః మనుషులందరూ. శుద్ధ ఇనుమువలెనే. ఒకేరకమైన ఉమ్మడి లక్షణాలను. అంటే వాని డి ఎన్ ఎ స్వరూపాన్నిబట్టి. సంక్రమించే ప్రవర్తనను కలిగిఉంటాడా. వాడిపై. వయస్సుతోపాటూ రోజురోజుకూ ప్రభావితమయ్యే కాలుష్యాలన్నీ. మనిషిని. కల్తీమనిషిగా. అనైతికవాదిగా. నీతిహీనునిగా. నేరస్తునిగా. అరాచకవాదిగా. లంచగొండిగా. దోపిడీదారుగా మారుస్తాయా. మనిషిపై సామాజిక స్థితిగతులే ఒక చికిత్సగా పనిచేస్తాయా.
మళ్ళీ అదే దృశ్యం జ్ఞాపకమొచ్చింది నరహరికి.
ఆమె. పూర్తిగా. ఇరవై ఐదేళ్ళుకూడా నిండని. ఆ అమ్మాయి. తెల్లగా. లేతగా. అమాయకంగా. స్వచ్ఛంగా. కలువపువ్వా. తుడిచిన అద్దమా. గొంతునులిమి. పాయింట్ బ్లాంక్ రేంజ్ లో బుల్లెట్ను పేల్చితే శరీరం పికిలిపోయి. ప్రాణాలను విడిచిన తెల్లకుందేలా. ఎర్రగా
రక్తం. అందులో. తెల్లగా చచ్చిన కుందేలు. కడుపు చిరిగి. పేగులు బయటపడి. శరీరం ఛిద్రమై. చేతులు విరిగి. మెలికలు తిరిగి. కాళ్ళలోకి తుపాకీ గుళ్ళు చొచ్చుకుపోయి. నుజ్జునుజ్జై. కాని. ముఖమొక్కటే. అలాగే. నీటిపై తేలుతున్న అప్పుడే వికసించిన కలువపువ్వువలె. నిర్మలంగా. ప్రశాంతంగా. ప్రశ్నిస్తూ. ప్రతిఘటిస్తూ. ,
‘ ఏడబుట్టె. ఏడకొచ్చె
ఏడకొచ్చి ఏడచచ్చె. ఏ తల్లి కన్నబిడ్డలోళి. చెమ్మకేళీల హోళి ‘
పాట. ఎవరూ పాడనిపాట. మౌనంగా. నిశ్శబ్దంగా. వినబడే పాట. కళ్ళుమూసుకుంటే. గుండెలకొండల్లో ఒక ప్రళయగీతమై విస్ఫోటించే పాట. ,
గాజు కళ్ళవి. అప్పటిదాకా సూర్యకిరణాల్లా వెలుగులను నింపుకుని వికసించిన కళ్ళు. ఇప్పుడు కరెంట్ పోయినతర్వాత ఆరిపోయిన బల్బ్ వలె. జీవి. నిర్జీవి. వస్తువుంది. కాని కాంతిలేదు. మనిషుంది. కాని ప్రాణంలేదు.
ప్రక్కన ఒక తుపాకీ. పాయింట్ త్రీ. రైఫిల్. ఎప్పటిదో. తాతలనాటి మోడల్. రి-లోడబుల్. గన్. వ్చ్.
మనుషులు. వాళ్ళే. కాని ఆలోచనలు వేరు. శరీరమదే. కాని చింతన వేరు. చదువు అదే. కాని లక్ష్యాలూ. గమ్యాలూ వేరు. కళ్ళు అవే. కాని. చూపు వేరు. దృష్టి వేరు.
ఈ దృష్టి భేదమేమిటి. ?
చుట్టూ కొండలు. దట్టమైన అడవి. లోయలు. ముళ్ళకంపలు. కాలి బాటలు. బురద దారులు. కఠోరమైన. నడక.
ఎందుకు. ఆమెకూడా. ఐ ఐ టి లో. ఎం టెక్ పూర్తి చేసి. గోల్డ్ మెడల్ తో బయటికొచ్చిన అమ్మాయి. హాయిగా ఏ అమెరికాకో అమ్ముడుపోయి. ఆడి కార్లలో తిరుగుతూ. హాయిగా డాలర్ల నిషాలో మునిగి. స్వప్నాల్లో తేలిపోవచ్చుగదా. ,
ఈ వైవిధ్యమైన చింతన ఏమిటి. ఎందుకు.
సడెన్ గా భయంకరమైన కేకలు వినిపించినట్టనిపించి. ఉలిక్కిపడి. ముఖంపై కప్పుకున్న ఖాకీ రంగు టోపీని చటుక్కున చేతితో తొలగించుకుంటూనే. కళ్ళు తెరిచాడు నరహరి.
ఏ శబ్దమూ లేదు. అంతా ప్రశాంతమే. పోలీస్ స్టేషనంతా. పాముల పడగలనీడలోని చిత్తడినేలవలె.
బయట దూరంగా. గేట్ దగ్గర . బద్రునాయక్. సెంట్రీ డ్యూటీలో. ఒక శిలావిగ్రహంవలె. కనిపిస్తున్నాడు. నీడలా.
నీడలు. నీడలు. కదిలే నీడలు. వేటాడే నీడలు. ధ్వంసించే నీడలు. విస్ఫోటించే నీడలు.
‘ సూర్యుడెవరు. ? అని ప్రశ్న.
వెలుతురునూ. ప్రకాశాన్నీ ఇచ్చేవాడు. అని జవాబు.
కాని. సూర్యుడంటే. నీడలను ప్రదానం చేసేవాడు. అని మరో జవాబు.
ఈ గ్లాసు సగం ఖాళీగా ఉంది అని ఒకడంటే. ఈ గ్లాసు సగం నిండి ఉంది. అని ఇంకొకడు
వస్తువదే. కాని దృష్టి వేరా. ?
సమాజమదే. కాని దాన్ని వీక్షిస్తున్న చూపు వేరా. ?
జీవితమదే. కాని జీవిస్తున్న తరీఖా వేరా. ? ‘
నరహరి రెండు రోజులనుండి ఇంటికి పోలేదు. నిన్న రాత్రి హైదరాబాద్ డి జి పి పేషీనుండి వచ్చిన ఒక అర్జంట్ కాల్ మీద హడావిడిగా. హుటాహుటిన పోలీస్ స్టేషన్ కు వచ్చిన వచ్చుడు. ఇక ఒకటే పరుగు. ‘ యాక్షన్స్ ‘. తుపాకులు. ప్రేలుళ్ళు. వేట. లాకప్ లు. అజ్ఞాత విచారణలు. పోలీస్ భాషలో. ప్రశ్నలు. గోళ్ళలోకి సూదులు గుచ్చడాలు. తలక్రిందల వ్రేలాడతీతలు. ఎర్రగా కాల్చిన కర్రుతో కాల్చడాలు. అరుపులు. కేకలు. బీభత్సం. హింస. శారీరక హింస. మానసిక హింస. భయంకరమైన విచ్ఛేదన. . ఊహించలేని అతి కౄరమైన దాడి. నిస్సహాయమైన వ్యక్తిపై అధికారిక దాడి. పైశాచిక ఆక్రమణ. రక్త చాపల్యం. హింసా చాపల్యం. లోలోపల ప్రతి మనిషిలోనూ అజ్ఞాతంగా దాగిఉండే హింసాకాంక్షను తీర్చుకునే పాశవిక దాడి.
నిన్న రాత్రంతా. వర్షం. భీకరమైన వర్షం. అసలు శీతాకాలంలో. అంత వర్షం పడడం తనెప్పుడూ చూడలేదు. ఏదో ప్రత్యేక సందర్భంలో వలె. కుండపోతగా ఒకటే ఎడతెగని వర్షం. ఆ అమ్మాయిని స్పెషల్ కోంబింగ్ స్క్వాడ్ రాత్రి పదకొండు గంటలకు తన పోలీస్ స్టేషన్ కు. విచారణ నిమిత్తమని తీసుకొచ్చిన. పదకొండు గంటలకు మొదలైన వర్షం. విచారణ పేరుతో జరిగిన అతిఘోర హింస తర్వాత. ఆ అమ్మాయిని ఒక పదిమంది ప్రత్యేక శిక్షణ పొందిన స్పెషల్ స్క్వాడ్ వెంటతీసుకుని. తనుకూడా బయలుదేరుతూండాగా. వర్షమే. ఆకాశం దుఃఖిస్తున్నదా. ఆకాశం ఆమెపై జరుగుతున్న పైశాచిక దాడికి విలపిస్తూ భూనభోంతరాళాలను ఏకంచేస్తూ కన్నీళ్ళను కారుస్తున్నదా. అన్నట్టు. వర్షం.
ఈ అతిరహస్య. ఖైదీల విచారణ సెల్ తన పోలీస్ స్టేషన్ లోనే ఉంది. ఆ విషయం తనతో పనిచేసే చాలామంది సామాన్య పోలీస్ లకు అసలు తెలియనే తెలియదు. భూ గృహమది. మధ్య హాల్ లోనుండి. లోపలికి. మెట్లు. లోపల చీకటి. అంతా రాతి కట్టడం. గుహ. ఎప్పుడో నిజాం కాలంనాడు కట్టించిన ఇంటర్రాగేషన్ సెల్ అది. దాంట్లో అంతా దుఃఖ ఘోష. కన్నీళ్ళ వాసన. దశాబ్దాలనాటి వందల వేలమంది హతుల ఆత్మల నిశ్శబ్ద వేదనా ప్రతిఫలనలు. ఆక్రందనలు. ఆక్రోశాలు. రోదనలు. వెరసి. ‘ ఆ చల్లని సముద్ర గర్భం దాచిన బడబానలం ‘ అది. ఉదయించని భాస్కరులెప్పుడొస్తారో.
నరహరికి. ఎదుట. తన టేబుల్ పై. తన ‘బెరెట్టా’ పిస్టల్ కనబడింది. ధగ ధగ మెరుస్తూ. చుట్టచుట్టుకుని పడుకున్న పాములా. తను సర్వీస్ లో. సబ్ ఇన్స్ పెక్టర్ గా చేరినప్పుడు. పన్నెండేళ్ళక్రితం ప్రభుత్వమిచ్చింది. పిస్టల్ చేయగలిగింది. కేవలం హింస ఒక్కటే. భయపెట్టడం. భయపడడం. ఈ రెండే తన జీవితమంతా తన అనుభవంలోకొచ్చిన అతి దుర్మార్గ విషయాలు. పోలీసన్నవాడు. ఎదుగుతున్నకొద్దీ. తన కిందివాళ్ళనూ. ప్రజలనూ భయపెట్టడం. పైవాళ్ళదగ్గర బూట్లు నాకేంత నీచంగా భయపడడం. హృదయాన్ని చంపుకుని.
మొట్టమొదటినాడు. ఈ కొత్త పిస్టల్ ను తీసుకొచ్చుకున్న నాటి రాత్రి. జ్ఞాపకమొచ్చింది నరహరికి.
లోపల ఏదో ములముల. దాన్ని ఉపయోగించాలన్న దుగ్ధతో కూడిన గులగుల. కాల్చాలి. దేన్నైనా. ఎవరినన్నా. బుద్దితీర బుల్లెట్ తో కాల్చి చంపాలి. హింసించాలన్న బలమైన కోరిక. చిన్న పిల్లవాడి చేతికి ఒక పెన్నిస్తే. దానితో. కాగితం మీదనో. బండ మీదనో. ఎక్కడో ఒక దానిమీద ఫరఫరా గీకి ఆనందించాలన్న తహతహ. దాహం. దురద. పిల్లవాడికి ఒక బొద్దింకనిస్తే. చీపురుపుల్లతో దాన్ని గుచ్చి గుచ్చి చంపాలన్న అజ్ఞాత మృగ తత్వం. తూనీగనిస్తే. రెక్కలను చించి. తోకకు దారం కట్టి. ఎగరేస్తూ మజా ఉడాయిస్తూ చివరికి దాన్ని హింసిస్తూ చంపాలన్న అప్రత్యక్ష వాంఛ. హింసా చాపల్యం.
మనిషి తత్వంలో వచ్చే మార్పు ఎప్పుడూ క్రమానుగతంగా సంభవిస్తుందా. నిజానికి తను చేస్తున్న ఈ ఉద్యోగం తను కావాలని ఇష్టపడి ఎంచుకుని చేస్తున్నది కాదు. మెకానికల్ ఇంజనీరింగ్ చదువును రీజనల్ ఇంజనీరింగ్ కాలేజ్ వంటి ఒక ప్రీమియర్ ఇన్స్ టిట్యూట్ నుండి పూర్తిచేసిన తను ఏదైనా ఒక భారీ పరిశ్రమలో చాలెంజింగ్ ఉద్యోగం చేస్తూ పైకెదగాలని కలలుకన్నాడు. కాని. అలా జరుగలేదు. బీదరికం. తండ్రి చనిపోవడం. కుటుంబ భారం పైబడడం. ప్రవాహంలో కొట్టుకుపోతున్నప్పుడు. ఏ ఆసరా దొరికితే. దాన్నే పట్టుకుని బయటపడ్డరీతిలో. చటుక్కున ఈ ఎస్సై ఉద్యోగం నోటిఫికషన్ రావడం. అప్ప్లై చేస్తే. భగవంతుడిచ్చిన భారీ విగ్రహం. సహజంగానే ఉన్న తెలివితేటలు. సమయజ్ఞత. చొచ్చుకుపోయే తత్వం. ఈ దేశంలో రాజ్యాంగమిచ్చిన కుల రిజర్వేషన్. అన్నీ కలిసి మొత్తం మీద. డైరెక్ట్ సబ్ ఇన్ స్పెక్టర్ గా అపాయింట్ మెంట్.
ఇక వచ్చింది పెనుమార్పు తనలో. తనకు తెలియకుండానే. నిజానికి ఉద్యోగంలో చేరిన కొద్దిరోజుల్లోనే అర్థమైన విషయమేమిటంటే. కొత్తగా ఉద్యోగంలో చేరేనాటికి చాలామంది స్వచ్ఛంగా. నీతివంతంగానే ఉంటారు. ఐతే, కాలం గడుస్తున్నకొద్దీ. తన తోటి ఉద్యోగులు చేస్తున్న అక్రమాలూ. సంపాదన మార్గాలూ. మెలకువలూ. మెలికలుపెట్టి మనుషుల బలహీనతలనుండి డబ్బు గుంజే దారులూ. అన్నీ క్రమక్రమంగా తెలుస్తూ. చేయిని లోపలిదాకా చొప్పించడం నేర్చుకుని. ఇక విజృంభణ. నోట్లను కుప్పలుగా ఊడ్చుకోవడం. ఇంకా ఇంకా. దోపిడి. ఇక్కడ. ఈ దేశంలో అవినీతి ఒక జీవన విధానమైన. విషసంస్కృతి. విస్తరిస్తూ. విస్తరిస్తూ,
అలవాటైపోయింది. మొదటిసారి ఎస్సై యూనిఫాం వేసుకుని పొలీస్ స్టేషన్ లో అడుగుపెట్టగానే. హెడ్ కానిస్టేబుల్ ద్వారా కొంత. తనపైనున్న సి ఐ ద్వారా కొంత. తమ జ్యూరిస్ డిక్షన్ లోని ఆదాయ వనరులూ. సంపాదనా మార్గాలూ. రహస్య కేంద్రాలూ. అన్ని దారులూ విప్పుకుని ఎదుట పరుచుకుంటూ. ఒకరకమైన కవ్వింత. పై అధికారి డబ్బును తెచ్చివ్వమని బలవంతం. కిందివాళ్ళు తనకు కొంత ఇప్పించి తద్వారా తాము కొంత బావుకోవాలని నిరంతర ప్రయత్నం. అవినీతి ఒక పెట్రోల్ మంట. దావానలంలా వ్యాపిస్తుంది. ఒక్కసారి చేయి చాపామంటే. ఇక ఊబిలోకి కూరుకుపోతున్నట్టు లెఖ్ఖ. లంచమిచ్చేవాడు క్రమక్రమంగా నెత్తికెక్కి. నృత్యం చేస్తాడు అజమాయిషీ చేస్తూ. కాగా చుట్టూ రకరకాల మనుషులు. మంచి చెడూ. తెగింపు. చొరవ. దేనికైనా రెడీ అనే ఆడా మగా. చేయి చాపితే అందే సెక్స్. చేయి వంకరపెదితే విపరీతమైన డబ్బు. చిత్రమేమిటంటే. ప్రతిరోజూ ఒక నిత్య నూతనమైన కేస్ లు. వింత సంఘటనలు. ప్రేమలు. విడిపోవడాలు. కొట్లాటలు. దాడులు. నీకిదిస్తే. నాకదిస్తావా బేరసారాలు. వేశ్యా గృహాలు. పేకాట క్లబ్బులు. పైకి దేవునిలా కనిపించేవాడు. లోపల అతి వికృతంగా దర్శనమిస్తూ. అంతా ఒక మాయ. ఒక భ్రమ. ఒక భ్రాంతి. అధికారం మనిషికి పిచ్చెక్కిస్తూ తిరిగి వెనక్కిచూడవివ్వకుండా వ్యామోహంలోకి తరుముతుంది.
అప్పుడు తన మొదటి నెల జీతం పదిహేను వేలు. లంచాలు ముప్పై రెండు వేలు. తర్వాత జీతం అదే పదిహేనువేలు. పైపై ఆదాయం నలభై వేలు. ఒక కొత్త అందమైన స్త్రీ పరిచయం. ఇంట్లో అందమైన, అనుకూలవతియైన భార్య ఉండగా మరో బజారు రూపవతిమీదికి మనసు మళ్ళింత. ఆరు నెలల్లో రెండవ సెటప్.
జారిపోతున్నాను. పడిపోతున్నాను. అథః పాతాళానికి కూరుకుపోతున్నానని తెలుస్తున్నా. కోలుకోవాలని కోరుకోలేని బలహీనతలు. ట్రాన్స్ ఫర్లు. మళ్ళీ కొత్త పచ్చని గడ్డి భూమి. మళ్ళీ మేత. కొత్త సంబంధాలు. కొత్త స్త్రీలు. కొత్త సెక్స్. కొత్త పరిచయాలు. అంతా గివ్ అండ్ టేక్. వ్యవహారాలు.
ఐదేళ్ళు కాగానే ప్రమోషన్. ఇన్స్పెక్టర్. మళ్ళీ కొత్త చోటు. ఇక కుటుంబం అక్కడే కరీం నగర్ లో. ఇద్దరు పిల్లలు. భార్యకు నగలు. చీరలు. ఇల్లు. కుక్కలు. బ్యాంక్ బ్యాలన్స్ లు. రక్షణకు ఓ కానిస్టేబుల్. విస్తృతమైన డిపార్ట్ మెంట్ సంబంధాలు. డీలింగ్స్ అన్నింటికీ. ప్రతి రాత్రీ పార్టీలు. మందు. తర్వాత మగువ. విందులు. పొందులు.
ఐతే. మొత్తమ్మీద ఓ రెండు సంవత్సరాలక్రితంనుండి. ఏదో ఒక రకమైన అపరాధభావన. లోపల ఏదో చెదలువంటి విధ్వంసక జీవులు కుప్పలు కుప్పలుగా చేరి. లోలోపలే తనను తినేస్తున్నట్టు. రోజు రోజూకూ తను ఖాళీగా. బోలుగా. శిథిలమైపోతున్నట్టు. చివరికి అసలు తన అస్తిత్వాన్నే కోల్పోతున్నట్టు. దుఃఖం. నిశ్శబ్ద దుఃఖం. మౌన దుఃఖం. భరించలేని. ఏ భాషకూ అందని. లొంగని. గాఢ దుఃఖం.
దుఃఖానికి ఒక రూపమూ. భాషా. వ్యక్తీకరణకు ఒక అభివ్యక్తీ. దుఃఖ లిపీ ఉంటాయా.
మళ్ళీ. ఆ అమ్మాయి జ్ఞాపకమొచ్చింది. . నిన్న రాత్రంతా. ఈ తన పోలీస్ స్టేషన్ లోని ఇంటరాగేషన్ గదిలో. ,
పేరు. పేరేమిటి. ఆ. ఆ. నిర్మల. నిర్మల. నిర్మలమైన ముఖం. నిర్మలమైన హృదయం. నిర్మలమైన మాట. నిర్మలమైన ఆలోచనలు.
ఎంత హింసో. పాపం బిడ్డపై. ఒక్క కుందేలు పిల్లపై వంద రేచుకుక్కలు దాడిచేసి మూకుమ్మడిగా కరిచినట్టు.
‘ఇంతకూ ఆ అమ్మాయి చేసిన పాపం. చేసిన ద్రోహం ఏమిటి. ‘
ఆలోచించడం. ఈ దేశం గురించి. కుళ్ళిపోతున్న ఈ సమాజం గురించీ. ఇక్కడి సర్వాన్నీ ఎక్కడో ఎవరికో ఎవరో తాకట్టు పెడుతున్న పాలకుల గురించీ. ఆలోచించడం.
‘ప్రజలను ఆలోచించనీయకూడదు. ఆలోచనాపరులెప్పటికైనా పాలకులకు శతృవులుగా మారి అధికార పీఠాలను కూలదోస్తారు వాళ్ళు. నిర్మూలించాలి. కూకటివ్రేళ్ళతోసహా ఆలోచించేవాళ్ళను పెకిలించివేసి ధ్వంసించాలి ‘
ఆలోచించడమే ఆమె చేసిన తప్పు.
రాత్రి. ఒక జీపులో నిర్మలను పది గంటలకు తన స్టేషన్ కు ముగ్గురు కోంబింగ్ స్క్వాడ్ డి ఎస్ పి లు తీసుకు రాగానే. లాకప్. మొదట. ఇంకో గంటలో. హైదరాబాద్ నుండి. ఓ ఎనిమిదిమంది బృందం. ఉన్నతస్థాయి. ఆక్టోపస్. బ్లాక్ యూనిఫాం.
లోపలికి తీసుకుపోయి. చేతులను వ్రేలాడదీసి బంధించి. ,
ఇద్దరుముగ్గురు తప్ప అందరూ కొత్తే. బయటివాళ్ళే. తనొక్కడే స్థానికుడు. ఒక గంట తర్వాత తన జిల్లా ఎస్ పి వచ్చాడు. ఆ ఒక్క గంటలోనే. అంతా ఐపోయింది.
” చెప్పు. మీ దళ నాయకుడెవ్వడు. మీ హై కమాండ్ ఉనికి ఎక్కడ. నీది ఏ ఊరు. ఐ ఐ టి చదివి నీకిదేమి దారే . లంజా. ఏ అమెరికాకో వెళ్ళి హాయిగా బతుకొచ్చుగదా. ” వంటి కోటి ప్రశ్నలు.
అందులో కొందరి చరిత్రలు తెలుసు తనకు. అందరూ దొంగలే. అందరిపైనా అవినీతి ఆరోపణలు బోలెడు. చీకటి ముఠాలతో ఏవేవో సంబంధాలు.
ఏ ఒక్కదానికీ ఆ బిడ్డ జవాబు చెప్పలేదు. నానా హింస. తెల్లని పాల కడ్డీలవంటి చేతి వ్రేళ్ళ గోళ్ళ లోకి. గుండు సూదులు కసుక్కున గుచ్చుతూంటే. విలవిల్లాడిపోయి. గిలగిలా తన్నుకుని
” అమ్మామ్మామ్మా. ” అని భూమి బ్రద్దలయ్యే కేక.
“దీని తండ్రి టీచరట. తల్లికూడా టీచరేనట. బుద్దిలేదు లంజా కొడుకులకు. పిల్లలకివే బోధిస్తున్నారా. ”
అలా అంటున్న పోలీసాఫీసర్ బిడ్డలిద్దరూ అమెరికాలో సెటిలై. హాయిగా. ,
ఒకడు చేతిలోని కర్రతో. కాళ్ళపై. అరి చేతులపై. చెప్పలేని ప్రైవేట్ ప్రాంతాలపై. దాడి. అందరి కళ్ళలో కసి. హింసించి పొందే పైశాచిక ఆనందం తాలూకు నవ్వులు. హాస్యాలు.
” ఏం . ఎంకౌంటర్ స్పెషలిస్ట్. ఏం చేద్దాం దీన్ని. ”
” లేజావ్ సాలీకో. కహీ అందర్ లేజాకే ఫారెస్ట్ మే ఖతం కరో. హం దేఖ్ లేంగే బాద్మే. ”
దెబ్బలు తినీ తినీ. సొమ్మసిల్లి. స్పృహ కోల్పోయి. అపస్మారకంగా. ,
ఆ క్షణం కూడా ఎంత దుఃఖమో. తనలో. ఎన్ని దహించుకుపోతున్న అడవులో లోపల. కాని ఏమిచేయగలిగాడు తను. వ్చ్. ఏమీ లేదు. ఒట్టి నిస్సహాయత. పై అధికారులకింద ఒక చిన్న పోలీస్ ఒక కుక్క. అంతే.
ఒక అరగంటలో. ఐదారు ఇన్నొవాల్లో ఇరవై మంది సాయుధ బృందం. అంతా నిశ్శబ్దం. ఒక్క యువతిని చంపేందుకు ఇంతమంది సామూహిక వ్యూహాత్మక కుట్ర.
ఆ క్షణమే తనకు తన ఎనిమిదేళ్ల కూతురు శృతి జ్ఞాపకమొచ్చింది. నిర్మలమైన ముఖం. శృతి. నిర్మల. ఇద్దరూ తెల్లగా. వెన్నెల బొమ్మలవలె.
బొమ్మలు పగులగొట్టబడ్తాయి. ముక్కలు చేయబడ్తాయి. ధ్వంసించబడ్తాయి.
తెల్లవారగట్ల నాలుగ్గంటలకు. వరుసగా. ఆరు వెహికిల్స్. లోపల స్పృహలేని నిర్మలను ఒక మాంసం ముద్దలా లోపలకు త్రోసి. బయల్దేరి. అతి వేగంగా దూసుకుపోయి. ,
తెలుసు తనకు తర్వాత ఏమౌతుందో.
‘ ప్రాతః సమయ ఎదురుకాల్పుల్లో ఒక మావోయిస్ట్ మృతి ‘ అని వార్త.
పది గంటలప్పుడు. తను వెళ్ళాడు. జిల్లా అధికారులతో కలిసి. అప్పటికి అసలు స్క్వాడ్ వెళ్ళిపోయింది. ఎంకౌంటర్ అని చెప్పబడ్తున్న చోట. యుద్ధవాతావరణం. అంతా చిందరవందర.
కడుపులోకి ఐదారు బుల్లెట్లు దూసుకుపోయి. నిర్మల ముఖం చితికి. భరించలేని. వికృతి.
ఎందుకో తట్టుకోలేని దుఃఖం ముంచుకొస్తూ. ,
స్కిప్. స్కిప్ ఫ్రం దట్ ప్లేస్. ‘ఊండలేను. ఉండలేనక్కడ. ‘
పోలీస్ స్టేషన్ కు రాగానే. మరొక్క వార్త. నగరంలోని అరవై ఏడేళ్ళ మేధావి. పూర్వ యూనివర్సిటీ వైస్ చాన్స్ లర్. మానవ హక్కుల పరిరక్షకుడు. కరప్షన్ ఫ్రీ ఇండియా అధినేత. మొన్నటికి మొన్న ఏడు వందల కోట్ల రూపాయల ఇనుప ఖనిజ స్కాం గురించి కీలక పత్రాలతో సహా హైకోర్ట్ కు సమర్పించి రాష్ట్ర మంత్రినొకన్ని కటకటాల వెనక్కి పంపిన నిష్కల్మష నాయకుడు. అరవింద్ సామల. ను పదిగంటలకు. ఒంటరిగా నివసిస్తున్న ఆయన ఇంటికి. కొరియర్ బాయ్స్ గా మోటార్ సైకిల్ పై వచ్చిన ఇద్దరు యువకులు. పిస్టల్ తో. ముఖంపై సూటిగా కాల్చి చంపి. ,
హింస. హింస. నిర్మలమైన మనసుతో. ఈ సమాజాన్ని శుభ్రం చేద్దామని ఉద్యమిస్తున్న నిష్కల్మష వ్యక్తులపై దాడి. హింస. ప్రతీకార హత్యలు. విశృంఖలత.
వెంటనే అక్కడికి పరుగు.
అరవింద్ సామల కూడా. తెల్లగా. కలువ పువ్వులా. సున్నితంగా గాజుబొమ్మలా.
“అరవై రెండు బుక్స్ రాశాడు సార్. ఎంత విలువైనవో. పాపం. ఈ దేశం. ” ఇంకా ఏమో అంటున్నాదు ఎవరో వృద్ధుడు తను పంచనామాకు వెళ్ళినప్పుడు. చటుక్కున తను తలెత్తి చూస్తే. డెబ్భై ఏళ్ళుంటాయేమో. స్వచ్ఛంగా మనిషి. నిర్మలంగా ముఖం. ఏ కల్మషమూ లేదు.
ఎదురుగా ముఖమంతా రక్తపు ముద్దై. అరవింద్ శవం. ,
‘ఏం పాపం చేశాడితడు ‘ అని ప్రశ్న. ఆత్మ వేస్తోంది.
వ్చ్. జవాబు లేదు.
ఒంటిపై ఖాకీ బట్టలు. సిగ్గు. సిగ్గు.
రాత్రి నిర్మల. అరచిన దుఃఖ భరితమైన అరుపులు. ఆక్రందనలు. ఏడ్పులు.
ప్రొద్దున బహిరంగ హత్య. ఒక మేధావిది.
ఐనా తనలో. నిన్నటినుండి. ఎందుకీ అవ్యక్త దుఃఖం. ఈ హంతకుల కుటుంబం లో ఒకడినైన తనలో. తనకే అర్థంకాని. ఈ పశ్చాత్తాపం. ప్రాయశ్చిత్త కాంక్ష. ఏమిటిది.
లోపల భయంకరమైన అలజడి. కల్లోలం. తుఫాను.
మొన్నీమధ్య చదినిన ఫ్రాయిడ్ శిష్యుడు ఎరిక్ ఫ్రాం రాసిన ‘ట్రామిక్ బిహేవియర్ ‘. గురించి స్ఫురణ. ,
సున్నితమైన మనస్సుతో. మనిషి తనకు నచ్చని కార్యాలను జీవితకాలమంతా చేస్తూ పోతున్నకొద్దీ. ఒక గాయపడిన అవయవంతో పని చేస్తూంటే. లేక ఒక విరిగిన చేయితోనో. లేక కాలుతోనో. మొండిగా అలాగే పనిచేస్తూ పోతూంటే. ఎలాగైతే ఆ గాయం ఇంకా ఇంకా ముదిరి మృత్యుపర్యంత హానిని కలిగిస్తుందో. పరస్పర విరుద్ధ తత్వాలతో. వైరుధ్య అంతరంగంతో మనిషి ఒక మానసిక ‘ ట్రామా ‘ ను. లేక అఘాతాన్ని పొంది ఆ స్థితిని విస్మరిస్తూ కొనసాగుతాడో. ఆ వ్యక్తిలో. ఊహాతీతమైన రెప్రెషన్. దమనం తెలియకుండానే పెరిగి పెరిగి. భయంకరమైన ప్రవర్తనా విచ్ఛిన్నతకు కారకమౌతుంది. స్ప్లిట్. యునైట్. అగైన్ స్ప్లిట్. రీ యునైట్. అగైన్ స్ప్లిట్.
చివరికి. ఒక పెను తుఫాను. పెను కల్లోలం. పెను బీభత్సం. సంభవించి. ,
నరహరి ఉలిక్కిపడి. తీక్షణంగా చూశాడు చుట్టూ. ,
ఎదురుగా గడియారంలో. రెండూ ఇరవై నిముషాలు. టిక్. టిక్. టిక్. ముల్లు నడుస్తూనే ఉంది.
ఇటు ప్రక్క లాకప్ గది. నిన్న రాత్రి. నిర్మల. దాంట్లో. అరచి. ఏడ్చి. చిదుమబడి. శరీరం చితికి. నుజ్జునుజ్జై.
అడవిలో. రక్తసిక్త శరీరం. చిద్రమై. ,
ఈ రోజు. అరవింద్ సామల. సమాజాన్ని ప్రశ్నిస్తున్న పాపానికి. ముఖం చితికిపోయి. ,
తనచుట్టూ. అవినీతి. రక్షకులు తాము. ఎవరికి.
నిర్మల. ఐ ఐ టి. గోల్డ్ మెడల్. అరవింద్ సామల. యూనివర్సిటీ పూర్వ ఉపకులపతి. ,
రెండు ముఖాలు. చితికి. రక్తాలోడ్తూ. ,
నరహరి. సూటిగా చూస్తున్నాడు. తన ఎదురుగా ఉన్న గేట్ దిక్కు. అక్కడంతా తెల్లగా మంచు తెర. బద్రూనాయక్ సెంట్రీ డ్యూటీలో ఉండాలి. కాని,
కనిపించట్లేదు. అంతా మసక మసక.
రెండు ముఖాలు. రక్తసిక్తమై. నిర్మల. తెల్లగా. మంచువలె. ప్రక్కనే. అరవింద్ సామల. ముఖం చితికి. రక్తసిక్తమై. తెల్లగా. మంచువలె.
రక్తంకూడా. మంచువలె. తెల్లగా. వెన్నెలవలె. నిర్మలంగా. స్వచ్ఛంగా. ఉంటుందా. ?
నరహరి. మెల్లగా వంగి. టేబుల్ పై ఉన్న తన బెరెట్టా రెవాల్వర్ ను చేతిలోకి తీసుకున్నాడు.
“ధన్” మని చప్పుడు. ఒకే ఒక తూటా ప్రేలి. ,
బయటినుండి. బద్రూనాయక్. లోపలికి తొంగి చూచి పరుగెత్తుకొచ్చాడు మెరుపులా. చేతిలో రైఫిల్ తో.
ఎదురుగా. నరహరి. సర్కిల్ ఇన్ స్పెక్టర్. కణతల్లో కాల్చుకుని. అంతా రక్తపు మడుగు. ఎర్రగా-  
******
రచన: మధుపత్ర శైలజ
ఎప్పటినుండో లలితమ్మగారు బదరీనాధుణ్ణి చూడాలని కలలు కంటున్నారు. భర్త జీవించిన కాలంలో ఒక్కసారన్నా వెళ్ళాలని ఎంతగానో ప్రయత్నించారు కానీ పరిస్థితులు అనుకూల పడలేదు. “రామలక్ష్మణుల్లాంటి ఇద్దరు కొడుకులుండగా నీకేం బాధ తల్లీ! నీవు తప్పకుండా ఆ వైకుంఠవాసుని చూసి తీరతావు” అని బంధువులంతా అంటూండేవారు. అదిగో ఆమె కోరిక తీరబోయే రోజు రానే వచ్చింది.
కొడుకులిద్దరు బాంక్ ఉద్యోగస్తులు కావటంతో ముందుగా ఆ యాత్రకు కావలసిన ప్రయాణ సౌకర్యాలన్నిటిని సమకూర్చుకున్నారు.
ఏడుపదులు దాటిన అమ్మను తీసుకువెళ్ళటానికి వాళ్ళ కుటుంబ వైద్యుని సలహాను తీసుకుందామని డాక్టర్గారిని సంప్రదిస్తే వారి ప్రయత్నానికి ఆయన చాలా సంతోషించి,  చినజీయర్స్వామివారితో ఆయనకున్న పరిచయాన్ని ఉపయోగించి,  హరిద్వార్ నుండి యాత్రకు కావలసిన సదుపాయాలను ఏర్పాటు చేసారు. కొడుకులిద్దరు భార్యాసమేతులై లలితమ్మ గారిని వెంటబెట్టుకుని  యాత్రకు బయలుదేరారు.
విమానంలో దేశరాజధానికి చేరి, అదేరోజు రాత్రికి రైలులో హరిద్వార్కు చేరిందా కుటుంబం. అక్కడ అప్పటికే సిధ్ధంగా వున్న శ్రీశర్మగారు వారితో,  “ముందుగా హరిద్వార్, హృషికేశ్, కేదార్నాథ్ల మీదుగా బదరీనాథ్కు వెళ్దాం” అని చెప్పారు.
హిమవన్నగాల సౌందర్యాలను, పరవళ్ళు తొక్కుతూ శివుని తాండవనృత్యానికి లయబధంగా సంగీతాన్ని సమకూరుస్తున్నదా అన్నట్లుగా శబ్దాలతో ప్రవహించే తీష్టానది సోయగాలను ఆస్వాదిస్తూ కేదారేశ్వరుని సన్నిధిలో మైమరచిపోయి బదరీనాథ్కు బయలుదేరారు లలితమ్మ కుటుంబ సభ్యులు.
బదరీనాథ్ భారతదేశంలోని వైష్ణవ క్షేత్రాలలో ముఖ్యమైనది. కలియుగ వైకుంఠంగా వాసికెక్కింది. కేదార్ నుండి బయలుదేరిన లలితమ్మగారి కారు, మధ్యలో జరిగిన కొండ చరియలు విరిగిపడుతున్న  ప్రమాదాన్ని ప్రత్యక్షంగా చూసి, తప్పించుకుని, ఓ ప్రక్కన అలకనంద ఉరుకుల సంగీత తరంగాలను, మరో ప్రక్కన మంచుశిఖరాలపై ప్రతిబింబిస్తున్న సూర్య భగవానుని బంగరువెలుగుల మెరుపులతో కారులోని  వారిని భయపెడుతూ, ఆశ్చర్యపరుస్తూ, మనసులకు ఆహ్లాదాన్నందిస్తూ అనుకున్న సమయానికి  బదరీనాథ్కు చేరింది.
స్థలపురాణాన్ని కంఠతాపట్టిన లలితమ్మగారు త్రోవ పొడుగునా బదరీనాధుని గొప్పదనాన్ని మైమరచి వివరిస్తూంటే కోడళ్ళకైతే ఎప్పుడెప్పుడు స్వామిని దర్శించుకుందామా? అనిపించింది.
పురాణకథనాల ప్రకారం ఈ బదరికాశ్రమం నరనారాయణులు తపస్సు చేసుకున్న పవిత్రధామం. ఇక్కడకు దగ్గరలోని మనా కొండలలోని ఓ గుహలో వ్యాసభగవానులు ప్రవచిస్తూండగా సాక్షాత్తు వినాయకుడే వ్యాసభారతాన్ని రాసాడని ప్రతీతి.
బదరీనాథుడు సంవత్సరంలో ఆరునెలలు మానవుల సేవలను, మిగిలిన కాలంలో దేవతల సేవలను అందుకుంటాడు.  విజయదశమి రోజున అఖండజ్యోతితో స్వామివారికి హారతులనిచ్చి గుడిని మూసివేస్తారు. ఈ సమయంలో స్వామివారు జ్యోషీమఠ్ అనే ప్రాంతంలో విడిది చేస్తారు.
తిరిగి అక్షయ తృతీయనాడు నారాయణుడు బదరీనాథ్లో ప్రవేశిస్తాడు. విశేషమేమిటంటే ఆలయం మూసివేసేటప్పుడు వెలిగించిన అఖండజ్యోతి తిరిగి ఆలయం తెరిచేవరకూ ప్రజ్వరిల్లుతూనే ఉంటుంది. అంతటి మహిమాన్వితమైన గుడి బదరీనాథ్. ఆలయం తెరిచే మొదటిరోజున ఆ జ్యోతిని దర్శించుకునే భక్తుల మనోభావాలు చెప్పనలవికానివి.
ముందుగా చేసుకున్న ఏర్పాట్లతో చినజీయర్స్వామివారి ఆశ్రమంలో వీరికి రెండు గదులను కేటాయించారు. అక్కడ వుండే శ్రీధర్స్వామి తదితరులు యాత్రీకులను సాక్షాత్ ‘నారాయణ’ స్వరూపులుగా భావించి ఎంతో ఆదరణతో, ఆప్యాయతతోనూ సకల సదుపాయాలను అందించి, “అతిధిదేవోభవ” అన్న ఆర్యోక్తికి నిర్వచనమే వీరు అన్న చందాన సేవలను నిర్వహిస్తున్నారు.
లలితమ్మగారి కుటుంబసభ్యులకు అదే విధమైన ఆదరణతో అక్కడ ఏమేమి ప్రదేశాలను ఏ సమయానికి చూడాలో వివరంగా చెప్పారు శ్రీధర్స్వామి.
అంత శ్రమచేసి ప్రయాణంచేసి వచ్చినా, లలితమ్మగారు ధూళిదర్శనంకోసం గుడికి బయలుదేరారు.  ఎగువనున్న కొండసానువులలో పెంచిన వివిధరకాల పుష్పాలతోనూ, తులసిమాలలతోనూ అలంకరించబడిన బదరీనాధుడు ఆరోజు యాత్రీకుల చూపు మరలనివ్వటం లేదు. లలితమ్మగారికి అక్కడినుండి కదలాలనిపించలేదు. తన్మయత్వంతో మేను మరచిపోయారు. జీవితాన చూస్తానో,  చూడలేకపోతానో అనుకున్న కల సాకారమై ఎదుట నిలచిన అపూర్వ క్షణాలవి.
వదలలేక వదలలేక స్వామి సన్నిధానం నుండి బయటకు వచ్చి అలకనంద దగ్గరకు వెళ్ళారు. అక్కడ బ్రహ్మకపాలంలో మరుసటిరోజు తండ్రికి శ్రాధ్ధ కర్మలు నిర్వహించటానికి ఏర్పాటు చేసుకున్నారు కొడుకులిద్దరు. అలకనంద పరవళ్ళతో పారుతున్న నీటిని చూస్తూ ఆనందడోలికలలో తేలిపోయారు అందరు.
తిరిగి ఆశ్రమానికి వచ్చి శ్రీధర్స్వామి సహకారంతో మరుసటి రోజు లలితమ్మగారికోసం ఓ పిట్టుభాయిని మాట్లాడుకున్నారు. అతని వయస్సు 16 నుండి 18 సంవత్సరాలలోపు ఉంటుంది. వీపుపై వెదురుతో చేసిన బుట్టను ఉంచుకొని యాత్రికులను ఆ బుట్టలో కూర్చుండచేసి కావలసిన చోటుకు తీసుకుపోవటం అతని దినచర్య. ఆ రాత్రికి ఆశ్రమం వారు చేసిన ఏర్పాట్లతో చలి తెలియక నిద్రపోయారంతా.
తెల్లవారుఝామున శ్రీధర్స్వామి వచ్చి అందరిని నిద్రలేపి “నరనారాయణ పర్వతాలపై పడుతున్న సూర్యకిరణాలని చూడండి. ముందుగా వెన్నెల వెలుగులో వెండి రంగులోను, సూర్యకాంతి పడగానే బంగారు రంగులోను కనిపించే ఆ దృశ్యం నయనానందకరం” అని చెప్పారు. ఒక అరగంటలో ఆ సూర్యనారాయణుని దివ్య మంగళ కిరణాలతో మెరిసే బహు బ్రహ్మమయమైన ఆ బంగారు శిఖరాలను పరమాద్భుతంగా వీక్షించి, కెమేరాలలో బంధించారా స్వప్నంలాంటి నిజాన్ని.
 ఆ సుందర క్షణాలను మదిలో దాచుకుని స్నానాదికాలు ముగించుకు వచ్చేసరికి ఆశ్రమం వారు వేడి వేడి అల్పాహారం, తేనీరు ఇచ్చారు.
క్రమశిక్షణకు మారురూపుగా, చెప్పిన సమయానికంటే ముందుగానే పిట్టూభాయి మా గది దగ్గరకు వచ్చి “మాతాజీ నమస్కార్! ఆయియే! అంటూ లలితమ్మగారి ముందు వంగి వెనుకనున్న బుట్టలో ఆమెను కూర్చోపెట్టుకుని తాళ్ళతో పిట్టూను తన భుజాలకు కట్టుకుని చకచకా అడుగులు వేస్తున్నాడు. అతనిని అనుసరించారు మిగిలిన వారు.
“చదువుకునే వయస్సులో ఈ పనులెందుకు చేస్తున్నావు?” అని అడిగిన పెద్దకోడలి ప్రశ్నకు, “ఇది కూడా చదువులో భాగమేనమ్మా! గుడి తెరచి ఉంచే ఆరునెలలు పగలంతా ఇలా యాత్రికులకు సేవచేసి వాళ్ళిచ్చే డబ్బులో సగభాగం తండ్రికిచ్చి మిగిలిన దానిని ఆశ్రమంలో అన్నసమర్పణకు ఇస్తాను.
ఇంతకన్న గొప్ప చదువులేమీ లేవని ఒకసారి “చినజీయర్స్వామి” వచ్చినప్పుడు చెప్పారు. “నీ తల్లిదండ్రులు నీకు ఆ దేవుని పేరు “బదరి” అని పెట్టినందులకు నీవు ఎంతో దూరం నుండి వచ్చే భగవద్భక్తులకు మంచిగా సేవ చెయ్యి” అని చెప్పారు.  అప్పటి నుండి ఈ సేవలో ఉన్నాను,
ఈ మాతాజీకు అలుపులేకుండా అన్ని చోట్లకు తిప్పుతాను అన్నాడతను. ఊరూపేరూ తెలియదు. మేమతన్ని చూసిందిప్పుడే . గుడిలోపల నారాయణుడుంటే గుడివెలుపల ఈ నరుణ్ణి (అర్జునుణ్ణి) చూస్తున్నామనిపించింది అందరికి.
ఈలోపుగానే మేము మౌనస్వామి ఆశ్రమానికి చేరుకున్నాము. చిన్నప్పుడు ఏడేళ్ళ వయస్సులో తల్లిదండ్రులతో బదరీనాథుని చూడటానికి వచ్చిన ఈ మౌనస్వామికి తిరిగి ఇంటికి వెళ్ళలనిపించలేదట. ఎందరో పెద్దలు చెప్పినా వినలేదు. ఓ కొండ గుహలో ఉండి ధ్యానంలో 30 వసంతాలు గడిపారు. బదరికాశ్రమం ఆయనను అంతగా ప్రభావితం చేసింది. అంతకాలం ఎవరితోనూ మాట్లాడకపోవటంతో ఆయనను మౌనస్వామిగానే పిలుస్తున్నారు.
మారుతున్న కాలంలో మౌనస్వామికి శిష్యులేర్పడి ఆశ్రమం కట్టించి ఇచ్చారు. చుట్టు మంచు కొండలు, ఓప్రక్కన బదరీనాథుడు, మరో ప్రక్క ఆ దేవదేవుని సేవలో తరించే స్వామీజీలు.  ఆశ్రమ వాతావరణమే ఒక దివ్యానుభూతికి లోను చేసింది.
స్వామిని దర్శించి బయటకు రాగానే పిట్టుభాయి “సదా మీ సేవలో” అన్నట్లుగా నిలుచున్నాడు. అతని సేవకు కదలిపోయిన లలితమ్మగారు “ఇతనికి అడిగినదానికన్నా ఎక్కువ డబ్బులు ఇవ్వాలిరా!” అని పెద్దబ్బాయితో అన్నారు.
మౌనస్వామి ఆశ్రమం నుండి బయలుదేరి బ్రహ్మకపాలానికి చేరుకున్నారు. పిట్టూభాయి లలితమ్మగారిని అక్కడ దించి, “నేను బయట కూర్చుంటాను. మీరు మీ కార్యక్రమాలను పూర్తిచేసుకున్న తరువాత మిమ్మల్ని మరల గుడి దగ్గరకు తీసుకుపోతాను” అని చెప్పి వెళ్ళిపోయాడు.
అక్కడున్న ‘తప్తకుండ్’లో వేడినీటి స్నానం ఓ అనుభూతి. చుట్టూ మంచుకొండలుంటే, ఆ కుండ్లో మాత్రం నీరు వేడిగా ఉండటం భగవంతుని లీలగాక మరేమిటి? బ్రహ్మకపాలంలో నాన్నగారికి తర్పణాలను వదిలి బయటకు వచ్చేసరికి వెన్నెల వెలుగులు చిందే పున్నమి చంద్రునిలా కనిపించే పిట్టూభాయి అంతులేని దుఃఖంతో ఎదురయ్యాడు.
“ఏమయ్యింది?” అని కంగారుగా అడిగారు లలితమ్మగారు.
“మీరు రావడానికి ఇంకా సమయం పడుతుందని, ఆకలేసి ఏదైనా తిందామని వెడితే, నా పిట్టూను ఎవరో దొంగిలించారు. పిట్టూ లేకుండా రేపటినుండి నా సేవ ఎలా?”  అని ఏడుస్తున్నాడు.
“మరొకటి కొనుక్కుందువుగాని. దానికి అయ్యే ఖర్చు మేమిస్తాం. బాధపడకు” అన్నాడు పెద్దబ్బాయి.
అంత ఏడుపుతోను ఎక్కిళ్ళమధ్య మాట్లాడుతూ, “పిట్టూను మా ఇంటిదగ్గర అల్లుకోవలసిందేనండి. బయట దొరకవు. అందుకే ఇలా కొందరు దొంగిలిస్తూ వుంటారు” అంటూ పొగిలి పొగిలి ఏడుస్తున్నాడు.
“మీ నాన్నగారికి మేం సర్ది చెపుతాంలే నిన్ను తిట్టకుండా” అన్నాడు పెద్దబ్బాయి.
“నాన్న ఏమి తిట్టరండి. నా మనసులోని ఆ బదరీనారాయణుడే  తన భక్తులకు సేవ చేయట్లేదని నన్ను తిడతాడు” అంటూ వెక్కుతున్నాడు.  మేమివ్వవలసినదానికన్నా ఎక్కువమొత్తం ఇచ్చి అతనిని అనునయించి పంపించాం.
ఇప్పటికి ఈ సంఘటన జరిగి దాదాపుగా పదేళ్ళు దాటినా ఆ పిట్టూభాయి చెప్పిన మాటలు, చేతలు నిత్యనూతనంగా కళ్ళలో మెదులుతూ “మాధవ సేవకంటే మానవ సేవ ఎంత గొప్పదో” వివరిస్తున్నాయి మాకందరికి.
*****
రచన: ధనలక్ష్మి పంతుల
రఘురామ్ ఊరెళ్ళి వారం దాటింది.  ఇంకా రాలేదు.  ఇందాక ఫోను చేసాడు. “రాత్రి ఎనిమిది అవుతుంది” అని.
అంటే వంట చేసి వుంచాలి.  ఎప్పుడు భోంచేసారో!?” ఆనుకుని ” అమ్మో ! సాయంత్రం నాలుగయ్యింది” ఆనుకొని
గబగబా మొదలెట్టింది వంట.
రఘురామ్ కి కుక్కరులో వండితే ఇష్టం వుండదు. అందుకే కోలగా దుక్కగా ఉన్న ఇత్తడి గిన్నె ( బూసిగిన్ని) అనేవాళ్ళు.  అందులో బియ్యం కడిగి అత్తెసరుకి పెట్టింది.  సిమ్ లో పెడితే నెమ్మదిగా ఉడికి చాలా సేపు వేడిగా వుంటుంది.
రఘురామ్ కి ప్రతీరోజూ రోటి పచ్చడి వుండాలి.  అందుకే మూకుడు కాలేసి నూనె చుక్కలు రెండంటే రెండే వేసి
కొంచెం మినప్పప్పు,  శెనగపప్పు, ఎండుమిరపకాయలు ఓ మూడు,  చిటికెడు ఇంగువ, చిన్న జీలకర్ర వేసి మెరుగులా వేయించి పక్కకు తీసిపెట్టింది.  ఆ మూకుట్లోనే టమాటాలు,  పచ్చిమిర్చి,  కొంచెం రెండు పిక్కలు చింతపండును నూనె వేసి వేయించింది.
స్టౌ గట్టుమీద చిన్న రాతి రోలులో అవన్నీ వేసి కచ్చాపచ్చాగా దంచి పోపువేసింది.  మిక్సీలో వేసి రుబ్బితే మంచి వాసన రాదు అంటాడు.  అతనికిష్టమని రోట్లోనే చేస్తుంది.
కొంచెం పోపు మజ్జిగ,  వంకాయ మెంతికారం కూర చేసింది.  ఇదికూడా అంతే.  కూరమసాలా అప్పటికప్పుడు వేయించి ఆ చిన్నరోట్లో దంచి వెయ్యాలి.  తాజాగా వుంటే ఇష్టంగా తింటాడు అనుకుంది.
అమ్మో! సాయంకాలం ఆరున్నర.
గబగబ ఇల్లు సర్దాలి.  ఎక్కడివక్కడ అద్దంలా సద్దాలి ఇల్లు.  కర్టన్లు దుమ్ము ధూళి లేకుండా వుండాలి.  వచ్చేసరికల్లా వంటిల్లు, భోజనానికి టేబిలు,  ప్లేట్లు అన్నీ తుడిచి పెట్టాలి.  బట్టలు ఆరేసినవి చాలా నీట్ గా,  కొన్ని ఇస్త్రీ చేసి,  మిగిలినవి అలమార్లో సద్దాలి.  బాల్కనీలో కుండీలో మొక్కలు చెత్తా చెదారం లేకుండా వుండాలి.
అతని కిష్ట మైనవన్నీ తలుచుకుంటూ కూనిరాగాలు తీస్తూ సద్దుతోంది.  ఫ్లవర్
వాజులు తుడిచినవే మళ్ళీ మళ్ళీ తుడుస్తూ కొత్తగా పూసిన పూలు వాటిల్లో పెట్టింది.  టీపాయ్ మీద ఒక ఇత్తడి డిజైను వున్న బేసిన్ లో గులాబీ రెక్కలు మధ్యలో ఓ మూడు మల్లెపూలు వేసి నీరు పోసి పెట్టింది.
బెడ్ రూమ్ లో అతనికి ఇష్టమైన బెడ్ షీట్ మంచంమీద వేసింది.  చివరలు మడిచి లోపలికి దోపింది.  వేళ్ళాడితే
రఘుకి ఇష్టంవుండదు.  తలగడలు గలీబులు మార్చి అందంగా అమర్చింది.
సోఫాలోకూడ చిన్న చిన్న పిల్లోలు అందమైన ఆకారంలో సద్దింది.
గుమ్మానికి కర్టన్ మార్చింది. ఇలా ఎన్ని చేసినా ఏదో వొకటి కనిపిస్తోంది సద్దడానికి.
గబగబా స్నానం చేసి అతనికి నచ్చిన చీర కట్టుకుని జడలో చిన్న సన్నజాజి పూలదండ పెట్టుకొని,  తాను ఎవ్వరికీ కనపడకుండా తనకి మాత్రం గేట్లోంచి వచ్చే భర్త కనపడేటట్లు గా హాల్లో ఒక పక్కకు కూర్చుని,  మళ్ళీ టీ. వీ కవరు బాగులేదని ఇంకోటిమార్చింది.
ఫ్రిజ్ దగ్గరికెళ్ళి తలుపు తెరచి చూసింది.  తన రఘుకి పాలపేకెట్టు తప్ప ఇంకేమీ ఉంచడం ఇష్టం వుండదు.
ఎవ్వరైనా అతిథులు కోసం చల్లటి నీళ్లు కావాలంటే ఇవ్వడానికి అంతే!
రైల్లో వస్తున్న రఘురామ్ కి తెలుగు సాహిత్యం అంటే ఇష్టం.  కావ్యనాయికల గురించి చదువుతున్నాడు.
రైలు ఆగింది.  స్టేషన్ వచ్చేసింది అనుకొని సూట్ కేస్ తో కిందికి దిగి పార్క్ చేసిన స్కూటర్ పై ఇంటికి వచ్చి, ” సూపర్”
అని మెచ్చుకున్నాడు.
“ఓయ్” వాసకసజ్జికా” అని పిలిచాడు.
“ఆవిడెవరు” అడిగింది కంగారుగా.
“కంగారుపడకు! నా శ్రీమతి నువ్వేనోయ్!” అన్నాడు రఘురామ్.
“నువ్వేకాదు.  నీలా భర్తలని అర్థం చేసుకొని ఇష్టంతో ఇల్లు సర్ధుకుని అన్నీ చేసిపెట్టి  ఎదురు చూసే భార్యలంతా
” వాసక సజ్జికలే”.  అన్నాడు. 
తరువాత మరో కథానాయికతో కలుద్దాం. 
శుభం. !!!!
రచన: సంధ్యా యల్లాప్రగడ
మళ్ళీ రాముని కలవటానికి వెంటనే సమయం చిక్కలేదు వివేక్‌కి.  స్కూలు పనుల వలన, పిల్లలకు పరీక్షలు వస్తున్నందునా. అతను ఉట్నూరు వెళ్ళాల్సి వచ్చింది. స్కూల్లో క్లాసులు అయ్యాక అతనూ మరో టీచరు కలిసి వెళ్ళి స్కూలు పని చూసుకు వచ్చేసరికే చాలా రాత్రి అవటం, ఇలా వరుసగా రెండు రోజులు జరిగింది.
చంద్రయ్య తాత వచ్చి చెప్పాడు “సార్! నీ కోసము రాముడు వచ్చి పోయాడు”. అని
‘అయ్యో!’ అనుకున్నాడు వివేక్.
పని తీరుబాటు అయ్యాక కలుస్తానని కబురు పెట్టాడు.
ఆదివారమంతా కలసి తిరగాలనుకున్నాడు కాని ఆదివారం రాము చెల్లి పెళ్ళిచూపులు. అతను రాలేనని, వివేక్‌ను వాళ్ళింటికి రమ్మని పిలిచాడు.
ఆ రోజు ఉదయమే వివేక్‌ మధ్యంతర పరీక్షలకు పేపరు చేస్తూ కూర్చున్నాడు. పన్నెండు కొట్టినప్పుడు గుర్తుకొచ్చింది. రాము వాళ్ళింటికెళ్ళాలని.
గబగబా తయారై బయటకొచ్చి చూస్తే చంద్రయ్య లేడు. దారి తెలియదు.
‘ఇదేమైనా వింతలోకమా? వెతుక్కుందాములే’ అని ధీమాగా బయలుదేరాడు. బడి దాటి మైలు నడిచి ఊరులో ప్రవేశించాడు. ఎవ్వరూ తెలిసినవారు కనపడటం లేదు. ఒక ప్రక్క సంత మొదలై హడావిడి నడుస్తోంది.
నెమ్మదిగా అలాగే దిక్కులు చూస్తూ నడుస్తుంటే స్కూలు పిల్లలు కొందరు పలకరించారు.
“ఇక్కడ రాము ఇల్లు తెలుసునా ఎక్కడో?” అడిగాడు వాళ్ళని.
“ఆ రోజు మీరు మాట్లాడినారు. ఆ రామేనా” అడిగారు వాళ్ళు.
‘ఓరినీ! వీళ్ళన్నీ గమనిస్తారు’ అనుకుంటూ తల ఊపాడు.
వాళ్ళు దగ్గరుండి ఇల్లు చూపించి వెళ్ళిపోయారు.
వారి ఇల్లు చిన్న గుడిసె. బయట మంచాలు వేసి ఉన్నాయి. దాని మీద కొందరు కూర్చొని ఉన్నారు.
ఇల్లు ఎర్ర మట్టితో అలికారు. దాని మీద తెల్లని సున్నంతో అందమైన చిత్రాలు గీసి ఉన్నాయి. గిరిజనులు ప్రకృతి ఆరాద్యులు. వారి ఇంటి గోడలకు అందమైన చిత్రాలు గీసుకుంటారు. వాటిని ‘ఇడిసింగ్’ అంటారు. అలాంటి బొమ్మలు గీసుకుంటే వారి మీదకు దుష్టశక్తి రాదని, కీడులన్నీ పోతాయని నమ్మకం. ఆ చిత్రాలు రకరకాల గాథలను తెలుపుతాయి. వేట,మృగాలు దగ్గర్నుండి దేవుడి బొమ్మల వరకూ. రాము ఇంటి గోడలకు అందమైన ఆ బొమ్మలు, ఆ ఇంటి చుట్టూ ఉన్న పరిశుభ్రత వివేక్‌ కు చాలా నచ్చింది. చిన్న పెద్దా మొక్కలతో ప్రాంగణము నందనవనంలా ఉంది. ఒక ప్రక్కగా బావి, బావి చుట్టూ బంతి, చామంతి గుత్తులు గుత్తులుగా పూసి ఉన్నాయి. మరో ప్రక్క పెద్ద మద్ది చెట్టు. మరో వైపు మోదుగ చెట్టు. ఆ గుడిసే అసలు చూడటానికి పర్ణశాలలా ఉంది.
ఒక్క క్షణము తను పెరిగిన మురికవాడ, ఇంటి వద్ద ఉన్న మురికి కాలువలు గుర్తుకు వచ్చాయి. మనస్సులో అనుకున్నాడు ‘గిరిజనుడు అడివికి రారాజు. వాళ్ళకి అడివి తల్లి ఓడిలో ఉన్నంత సుఖము మరి ఎక్కడైనా దొరుకుతుందా?’ అని.
రాము, రాము తండ్రి ఎదురు వచ్చి మర్యాద చేసి మంచం మీద కూర్చోబెట్టారు.
“ఎం జరుగుతుంది ఇప్పుడు? చెల్లిని తీసుకొచ్చి కూర్చోబెడతారా?” అడిగాడు వివేక్‌.
“లేదు. చూడు ముందు. తరువాత మాట్లాడుకుందాం” చెప్పాడు రాము.
ఇంకా కొందరు పెద్దలు వచ్చారు. కొందరు అమ్మాయి వైపు, కొందరు అబ్బాయి వైపు సర్దుకున్నారు.
వచ్చినవారు వీరికి తెలిసినట్లే ఉన్నారు. వారు సంభాషణ ఇలా మొదలుపెట్టారు
“ఎవరు మీరు?” అన్నారు రాము, అతని తండ్రి
“మేము అడవుల లోపల వేటాడే వేటగాళ్ళం. మేము కొట్టిన జింక పారిపోయింది. మీ ఇంటికి వచ్చి దాగింది”
“ఇక్కడ అలాంటి జింకలేమీ రాలేదు” చెప్పారు రాము నాన్న.
“మేము జింక రక్తం మరకలు వెంబడించి ఇటుగా వచ్చాం. మీ ఇంటి తలుపు దగ్గర మరకలు చూడండి. మా జింకను మాకివ్వండి” అన్నారు.
“మా ఇంట్లో మేము పెంచిన జింకే ఉన్నది. మీరు కొట్టిన జింక మాకు తెలియదు.” అన్నాడు రాము తండ్రి పట్టుదలగా.
“అవునా! అయితే మీ జింకే అయి వుంటుంది. ఇవ్వండి మాకు. తప్పదు మీకు.”
“మేము ఎంతో ముద్దుగా పెంచాము ఈ జింకను”
“మా చేలు సమృద్ధిగా పంట ఇస్తాయి. మేము బాగా చూసుకుంటాం” అన్నారు అబ్బాయి తరుఫు వారు.
ఇద్దరూ అంగీకరించారు. స్త్రీ ధనమెంతో మాట్లాడుకున్నారు. సంతోషంగా అందరూ ఒకరిని ఒకరు కౌగిలించుకున్నారు. వివేక్‌కి ఇదంతా మరో లోకములా ఉంది. చాలా సరదాగా కూడా ఉంది.
తదనంతరం కొందరు స్త్రీలు వచ్చారు.
రంగుల వస్త్రధారాణ, వెండి బిళ్ళలతో, పూసలతో ఉన్న దండలు మెడనిండా ధరించారు. జుట్టు కొప్పు గట్టి పూలు పెట్టారు. వారి ముఖాల పైన చేతుల పైన కొన్ని పచ్చబొట్లు గీతలు చుక్కలతో జామెట్రిక్ డిజైనులో ఉన్నాయి.
వారంతా కలసి పాటలు పాడుతూ గుండ్రముగా తిరగటం మొదలుపెట్టారు. వారు పాడే పాటలలో ముందు వధువు వైపు వంశవృక్షము, పెద్దల వీరగాధలు పాడారు. లయగా ఆడుతూ, పాడుతూ వారి చరిత్ర వివరించారు. అది చూడటానికి చాలా మనోహరంగా అనిపించింది వివేక్‌కు.
వారి పాడిన తరువాత మరికొందరు స్త్రీలు దాదాపు పూర్వపు వారిలాగానే అలంకరించుకొని ఉన్నారు. వారు కూడా ఇలాగే పాటలందుకున్నారు. కాకపోతే ఈ సారి వరుని వంశం, గోత్రం, వారి పెద్దల వీరగాధలున్నాయి. ఇలా ఒక గంట వరకూ పాటలు నృత్యాలు సాగాయి.
(గిరిజనులది మౌకిక సంస్కృతి. వారి భాషకు లిపి ఉండదు. వారి సంప్రదాయాలు, పద్ధతులను వారు పాటల ద్వారా ముందు తరాలకు అందిస్తారు)
ఆ తరువాత భోజనాలు అయ్యాక పెళ్ళి డేటు గురించి చెబుతామని వాళ్ళు వెళ్ళిపోయారు. అందరూ చాలా సంతోషముగా ఇప్పసారా తాగటానికి కూర్చున్నారు.
రాము వివేక్ భుజం మీద చెయివేసి “పద!” అన్నాడు.
వివేక్‌ ఎప్పటినుంచో అణిచిపెట్టుకుంటున్న ప్రశ్నల మూట విప్పాడు.
రాము నవ్వుతూ “నాకు తెలుసు నీకు డౌట్సు పెరిగిపోయి ఉంటాయని” అన్నాడు.
“అవును. నాకు వాళ్ళందరూ మాట్లాడినది ఒక్కటి కూడా అర్థం కాలేదు” అన్నాడు.
“నాకు తెలుసు. నీకు డౌట్సు వచ్చి ఉంటాయని. నీకు దిష్టి అన్న కాన్సెప్టు తెలుసా?” అడిగాడు.
“కొద్దిగా” అన్నాడు.
“గిరిజనులలో ఆ దిష్టి భయం ఎక్కువ. అందుకే ఏ విషయము సూటిగా ప్రస్తావించరు. అది అహంకారమని కూడా నమ్మకము. వాళ్ళు పిల్లను అడగటానికి వచ్చారు. పిల్ల బదులు జింక అన్నారు. అది జింక కాదు జింక కన్నుల చిన్నదని మాకందరికీ తెలుసు” నవ్వాడు రాము.
“కట్నం గొడవలు ఇక్కడ కూడా ఉన్నాయా?” అడిగాడు వివేక్
“పూర్వం లేవు. ఈ మధ్య కొత్తగా వస్తున్నాయి. మనము కూడా మాడ్రన్ అవుతున్నాముగా!” చెప్పాడు రాము.
“కాని వాళ్ళ సంభాషణ చాలా వింతగా బలే ఉందిగా” మళ్ళీ మధ్యహ్నం పెళ్ళి చూపుల విషయము గుర్తు చేసుకుంటూ.
“ఆ అన్నట్లు మీ ఇల్లు కూడా చాలా బావుంది రాము” చెప్పాడు మనఃపూర్తిగా.
“నీకు అడివిలో తాండకు తీసుకుపోవాలి. నీవు మరింతగా ఆశ్చర్యపోతావు. మామిడిపల్లి తాండా అయినా ఇది కొద్దిగా పట్నం వాసనలు పీలుస్తోంది…” అన్నాడు నవ్వుతూ.
“పట్నం వాసనా? బస్సు కూడా లేదు ఈ ఊరికి” నవ్వాడు వివేక్.
“అదీ వస్తుందిలే ఇంకో రెండు మూడేళ్ళలో. ఈ స్కూలు కోసమైనా. ఇది ఈ ప్రాంతములో చాలా పేరున్న పాఠశాల. దీనిలో చేరితే ఇంక తల్లితండ్రులు పిల్లల భవిష్యత్తు ఆలోచించనక్కలేదు. లేకపోతే ఆగమాగమే”
“ఇక్కడ ప్రభుత్వ పాఠశాలలు లేవా?”
“అహహ. ఉన్నాయి. నీవు మా ఇంటికి వచ్చే దారిలో నీకు పశువుల కొట్టం కనపడిందా?”
“కనపడింది”
“అదే గవర్నమెంటు స్కూలు. ఇదీ ఇక్కడి స్కూళ్ళ పరిస్థితి. ఏదో ఇక్కడ ఈ గురుకులం నడుస్తోంది కాబట్టి సరిపోయింది. ఇది ఈ పోరల అదృష్టం” అన్నాడు రాము.
“తాండాకు ఎప్పుడు పోదాం” మాటమారుస్తూ అడిగాడు వివేక్‌.
“ప్రతి గిరిజన ఊరినీ ‘తాండా’ అనే అంటారు. కానీ మనము కనుక ఈ అడవిలో లోతట్టుకు వెడితే కనపడేవి ఎప్పుడూ కనపడని తాండాలు. నేను కూడా రిసెర్చు కోసమే ఒక్కసారి వెళ్ళాను.  అడవులలో ఉండే గిరిజనులు నిజానికి అటవీ శాస్త్రవేత్తలు. వారి భాషకు లిపి ఉండదు. వారికి అడవి పైన ఉన్న అవగాహనకు హద్దూ ఉండదు. వారు మాత్రమే అడవులలో దొరికే చెట్ల ఉపయోగం, ఏ భాగం ఏ జబ్బుకు మందుగా వాడవచ్చు చెప్పగలరు. కానీ ఆ జ్ఞానం లేని నేటి నాగరిక లోకము ఆదివాసులను అనాగరికులుగా ముద్రవేసి వారికి తెలిసిన మిడిమిడి జ్ఞానములోకి లాగాలని చూస్తోంది. మనకు గిరిజన ప్రాంతాలలో కనిపించినంత జీవ వైవిధ్యం మరి ఎక్కడా కనపడదు. మనకు తెలుసు మనము ఎంతగా అడవి మీద ఆధారపడినామో, అడవి కూడా మన మీద ఆధారపడిందని. అడవిలో నేటికి ఈ నాగరికపోకడలకు దూరం స్వయంసంపత్తితో మెసిలే గూడాలు ఉన్నాయి తెలుసా?. వాటిలో గిరిజనులకు తగువులు వస్తే వారి కుల పెద్దలే తీరుస్తారు.  ఈ గిరిజనులు పరమ స్వేచ్ఛాజీవులు. వారు ఇప్పటికి కూడా విల్లంబులు బాణాలతో తిరుగుతూ ఉంటారు. మనం వెళ్ళటానికి ముందు వాళ్ళ పర్మిషన్ తీసుకోవాలి. టైం పడుతుంది. చుద్దాం!అయినా నేను వచ్చే ఆదివారం ఊరు వెడుతున్నా”.
“అదేమి, అప్పుడే పోతున్నావా?”
“చెల్లి పెళ్ళి కుదురుతోందని వచ్చాను. నా రీసెర్చు పని కూడా చాలా ఉంది. నీవేమో సండే తప్ప ఫ్రీ ఉండవు కదా!”
“అవును! సారీ, నీవు కుదిరితే ఉండు. లేదంటే ఎలా కుదిరితే అలా చుద్దాం…”
“సరే పిల్లల హాఫ్ఇయర్లీ అయ్యాక వస్తాను. అంటే ఒక పదిహేను రోజులు. మనము లోపలి గూడేలాకు వెడదాం. అక్కడి వారు బయటివారిని రానివ్వరు. మనం వాళ్ళ పర్మషన్‌తో వెళ్ళాలి, చెప్పాగా! ” అన్నాడు రాము.
“సరే తర్వాత కలుద్దాం” అంటూ వివేక్ సెలవు తీసుకొని తన రూముకు వచ్చేశాడు.
వివేక్‌ స్కూలు, పిల్లల పరీక్షల గొడవలో తలమునకలయ్యేలా ఉన్నాడు.  అతనికి స్కూలు, పిల్లలు తప్ప మరో విషయం గుర్తుకు లేకుండా గడిచింది ఆ నెలంతా. పనిలో పడితే కాలం తెలియదు. ఋతువుల మారటం కూడా గమనికలో ఉండదు. ఎండ ముదరటం, చెట్ల ఆకులు ఎండటం కూడా వివేక్ గమనించలేదు. చకచకా సాగుతున్న రోజులతో కాలము వేసవి ప్రవేశించింది. 
ఇంకా వుంది..
