కార్టూనిస్ట్ : శశి తన్నీరు




రచన: డా. జానకి 
Sudden changes in lifestyle has created a private menace to many men . In ability to achieve and maintain an erection for consistent period of time is the definition we can give to impotence i.e ED Erectile Dysfunction. Recent studies state that 1 in 10 men suffer this issue. But the good news is right lifestyle changes can bring things back up !
Concentrate on Your Brain and Heart !
A good erection is closely linked with circulatory system and levels of dopamine in your brain. Circulatory system and brain chemicals allow good inflow of blood into male organ and slows down on out flow maintaining erection, while brain chemicals stimulate for arousal. Now you know exactly how it works, lets see what foods make it work the way we want it! Her we go….
Bananas :  Apart from the visual treat , bananas are rich in potassium.  Potassium helps in proper functioning of nerves , milk , orange juice and tomatoes are also good sources of potassium. Bananas are also rich in B vitamins which helps to maintain testosterone(male hormone). It also contains an enzyme called bromelian ,which actual has been linked to reversal of impotence. Banana is also stamina booster  too.
Almonds and Honey : A sure shot combo ! Almonds are full of nutrients that help circulatory system and stimulates brain too. Not only that , they also contain essential fatty acids and vitamin E that keeps the blood vessels clean ( not allowing the blocks to form ) and helps the production of healthy levels of hormones and dopamine (brain chemical )that helps in sexual energy and drive. Honey is rich in B vitamins that helps as energy booster and boron element in honey  increases the blood flow.
Chilies  and Peppers : The capsaicin compound in the chilies and peppers does the instant magic of rushing the blood flow and stimulating the nerve endings. But be careful not to over do it, as it may irritate your stomach, spoiling the sport.
Zinc rich foods: Zinc is essential for production of hormone testosterone  and for repair of the cells and creating new cells. Shell fish, seeds like sunflower seeds, gingelly seeds and pumpkin seeds are rich sources of zinc.
Arginine rich foods : Arginine is an amino acid that works as a vasodilator, means relaxes the blood vessels allowing full flow to genitals. Raisins are rich source of this amino acid compound. Arginine helps decrease erectile dysfunction and some of sexual disorders. Citruline in water melon produces the arginine compound.
Mediterranean Diet stresses on  usage of  healthy oils, plenty of fruits , vegetables , fish and red wine in moderation  for  healthy heart and blood vessels , thus improving the impotence.
American Heart Association Diet also restricts fat and allows good amount of fruits and vegetables. It also restricts trans fats and saturated fats.
National Heart Blood and Lung Institute Heart Healthy Diet also vouches the same. All these diets aim for a healthy heart, maintain healthy body weight and improved immunity, all of which lead to improve over all functions of the body, thus impotence too.
Jyothivalaboju
Chief Editor and Content Head
మాలిక పత్రికను ఆదరిస్తున్న పాఠకులకు, రచయితలకు మనఃపూర్వక ధన్యవాదాలు.
మీ రచనలను పంపవలసిన చిరునామా: editor@maalika.org
ఈ నెల సంచికలోని విశేషాలు:
1. సప్త(వర్ణ) స్వరాలు
2. మనసు తెలిసిన చందురూడా
3. స్పేస్ షిప్
4. సంతృప్తి
5. బొమ్మల పెండ్లి
6. రేలపూలు – ఓ వీక్షణం
7. చిగురాకు రెపరెపలు – 4
8. శోధన – 3
9. అంతిమం – 3
10. చేరేదెటకో తెలిసి – 3
11. మాయానగరం – 15
12. ఆరాధ్య – 9
13. గౌసిప్స్ – Dead people dont speak 5
14. వెటకారియా రొంబ కామెడియా 10
15. అదన్నమాట సంగతి -కార్టూన్స్
16. వైశ్విక స్పృహ
17. మాలిక పదచంద్రిక – జూన్ 2015
18. Rj వంశీతో అనగా అనగా
19. రెండు అష్టపదులు
20. పూరీ జగన్నాథ రధయాత్ర
21.అద్వైతం
22. కుపిత ధాత్రి
రచన: శ్రీమతి నండూరి సుందరీ నాగమణి 

ఉదయించే సూర్యబింబం ఎఱ్ఱని వర్ణం… గాలికి తలలూపే పంట చేలు ఆకుపచ్చని రంగు… పసుపు పూసిన గడపమీద ఎరుపు రంగు కుంకుమ బొట్లు…పచ్చని చెట్ల మధ్య పూచిన రంగురంగుల పూవులు… ఉభయ సంధ్యలలో నింగి వాకిలిలో రంగు రంగుల కెంజాయ ముగ్గులు… ఆకాశం నీలాల నింగి వన్నెలలో ఆవిష్కృతమైతే, వాన విల్లు ఏడు రంగుల చాపమై కనులకు ఎంతో ఆహ్లాదాన్ని, పరవశాన్ని కలిగిస్తుంది…ఆకుపచ్చని చిలుకకు ఎర్రని ముక్కు ఒక చక్కని అందం… కరి మబ్బును చూసిన నెమలి మైమరచి ఆడేటప్పుడు విప్పిన పురిలో ఎన్ని రంగులో… సృష్టి మొత్తం కేవలం నలుపు తెలుపుల్లో కాకుండా రంగులమయం చేసినందుకు ముందుగా మనం ఆ సృష్టికర్తకు ఎన్నెన్నో ధన్యవాదాలు తెలుపుకోవాలి…
ఈ శుభ సమయంలో మన మనసును ఆహ్లాదపరచే చక్కని రంగుల గురించి, ఆ రంగులపై రచింపబడిన చక్కని చిత్ర గీతాల గురించి చర్చించుకుందామా?
ముందుగా నీలం రంగు గురించి… నీలి మబ్బు, నీలాకాశం, నీలి కలువలు, నీలి గులాబీలు, నవరత్నాలలో నీలాలు… ఎన్ని అందాలు నీలి రంగులో…
ఈ యుగళగీతంలో నాయికానాయకులు ప్రకృతిలో మమైకమై ఒకరిలో ఒకరు లీనమై కలకాలం నిలిచిపోవాలని కోరుకుంటున్నారు… ‘నీలాల నింగిలో… మేఘాల తేరులో… ఆ పాలపుంతలో నీ కౌగిలింతలో… నిలువెల్లా కరిగిపోనా? నీలోన కలిసిపోనా?’ (జేబుదొంగ-1975). ఆత్రేయ గీతానికి శోభన్ బాబు, మంజుల అభినయించగా, చక్రవర్తి సంగీత సారథ్యంలో  యస్పీ బాలు, సుశీలలు గానం చేసారు. ఈ ప్రేమగీతంలోని అందంగా కూర్చబడిన పదాలన్నీ ఎంతో భావయుక్తంగా ఉంటాయి…విడదీయలేని ప్రేమబంధానికి ఈ గీతం ఒక ప్రతీక.
 తనను చెలికానికి దగ్గర చేయమని ఎంతో బుజ్జగించి అడుగుతున్నది ఆ చెలి  నీలి మేఘాన్ని… ‘నీలి మేఘమా, జాలి చూపుమా… ఒక్క నిముషమాగుమా… నా రాజుతో ఈ రాతిరి నన్ను కలిపి వెళ్ళుమా…’ అంటే అతడేమో ‘కన్నె అందమా, కలత మానుమా… ఒక్క నిముషమాగుమా… నీ దైవము నీకోసము ఎదుట నిలిచె చూడుమా…’ అంటాడు. (అమ్మాయిల శపథం-1975). ఆచార్య ఆత్రేయ రచించిన ఈ అందమైన గీతాన్ని అప్పుడప్పుడే సినీ సంగీత ప్రపంచంలోకి అడుగు పెట్టిన గాయని వాణీజయరామ్ యస్పీ బాల సుబ్రహ్మణ్యం గారితో కలిసి గానం చేసారు. ఈ అందమైన యుగళగీతానికి సంగీతాన్ని విజయభాస్కర్ గారు సమకూర్చారు. తెరపై చంద్రమోహన్, లక్ష్మి ఈ గీతానికి అభినయించారు.
విధివశాత్తూ దూరమైన తన నేస్తాన్ని తలచుకుంటూ, (అ)తను తనకు అందుకోజాలని ఆనందమే అయినా, ఎందుకో చేరువై దూరమైపోతున్నా, ఆ గానం   ‘నీలి మేఘాలలో, గాలి కెరటాలలో… నీవు పాడే పాట… వినిపించునేవేళా…’ అంటూ ఎంతో ఆనందంగా తనను స్మరించుకునే చెలి పాట…(బావా మరదళ్ళు-1961)… ఆరుద్ర గారి మధుర గీతానికి అంతకన్నా మధురమైన బాణీ పెండ్యాల గారిది… ఇప్పటికీ మనను పరవశింపజేస్తూనే ఉంది.
ఆకాశంలో నీలి మబ్బులను చూస్తూ, ‘దూరానా నీలి మేఘాలు… నాలోన కొత్త భావాలు…’ అని మురిసిపోయే కన్నెపిల్ల (గుడిగంటలు)…ఈ గీతాన్ని ఆరుద్ర గారు రచించగా, ఘంటసాల మాస్టారి సంగీత దర్శకత్వంలో నటి కృష్ణకుమారిపై చిత్రీకరించారు.
తన ప్రియుని విభునిగా చేకొని తాము గడపబోయే తీయని దాంపత్య జీవితాన్ని నవరత్నాల కాంతులతో పోల్చుకుంటూ అమ్మాయి వేసే ఊహల పందిరి… ‘నీలాల నింగిలోన, పగడాల పందిరి వేసి, రతనాల రంగులతో, ముత్యాల ముగ్గులు వేద్దామా…’ అనే పాట… (దానధర్మాలు). ఈ గీతాన్ని శ్రీ కొండిశెట్టి శ్రీ రామారావు గారు వ్రాయగా మాస్టర్ వేణు స్వరాలు సమకూర్చారు.
తానొక చోట, తన బావ ఒక చోట… ఎలా కలిసేది? అందుకే ఆ మరదలు మాణిక్యం మేఘరాజునే దూతగా మార్చుకుంది… ‘ఆకాశ వీధిలో హాయిగా ఎగిరేవు… దేశ దేశాలన్నీ తిరిగి చూసేవు… ఏడ తానున్నాడో బావా… జాడ తెలిసిన పోయి రావా… ఆ… నీలాల ఓ మేఘమాల!’ (మల్లీశ్వరి).  బహుముఖ ప్రజ్ఞాశాలి శ్రీమతి భానుమతీ రామకృష్ణ, మరియు విశ్వ విఖ్యాత నట సార్వభౌమ, నట రత్న శ్రీ యన్.టి. రామారావు గార్ల మీద చిత్రీకరించబడిన ఈ మనోజ్ఞమైన గీత రచయిత శ్రీ దేవులపల్లి కృష్ణశాస్త్రి గారు, సంగీతం ర’సాలూరు’ రాజేశ్వరరావుగారు.
ఆ ఆకాశమే వంగి తన చెక్కిలి చుంబించినట్టు, తన హీరో తనని వలచిన వైనాన్ని చక్కగా అభివర్ణిస్తూ సాగుతుంది ఈ గీతం – ‘నీలాల నింగి ఒకసారి వంగి, అద్దాల చెక్కిలి ముద్దాడి పోతే అదే అచ్చట అదే ముచ్చట…ఈ జన్మ కంతా… (యువరాజు). ఈ పాటను దాసరి నారాయణరావు గారు వ్రాయగా చక్రవర్తిగారు బాణీలు కట్టారు. నటసామ్రాట్ అక్కినేని నాగేశ్వరరావు, సుజాతల పై ఈ గీతం చిత్రీకరించబడింది.
ఏ ప్రియునికైనా ఈ సృష్టిలో అత్యంత అందమైన స్త్రీ తన సఖి మాత్రమే. ఈ పాటలో కథా నాయకుడు తన నాయికను ఇలా వర్ణిస్తున్నాడు… ‘నీలి మేఘ మాలవో… నీలాల తారవో…నీ సోయగాలతో మదిని దోచిపోదువో…’ (మదనకామరాజు కథ). గాయకుడు పీబీ శ్రీనివాస్ ఎంతో మెత్తగా ఆలపించిన ఈ గీతానికి ఆధారం ప్రముఖ హిందీ గీతం ‘చౌదవీ కా చాంద్ హో…’. శ్రీ జి.కృష్ణమూర్తి రచనకు రాజన్-నాగేంద్ర స్వరరచన చేయగా హరనాథ్, అనూరాధ అభినయించారు.
నల్లని కనులను ‘నీలి కనులుగా’ ‘నీలాల కనులుగా’ వర్ణించటం కవులకు పరిపాటి… అదే క్రమంలో ఈ కథా నాయకుడు తమ ప్రణయ విహారానికై తన ప్రియురాలిని ఇలా ఆహ్వానిస్తున్నాడు…’నీలి కన్నుల నీడలలోన, దోర వలపుల దారులలోన, కరగిపోయే తరుణమాయే అందుకో నన్నందుకో…’ (గుడిగంటలు). పి.బి.శ్రీనివాస్, సుశీల పాడిన ఈ పాటకు సంగీతం ఘంటసాల మాష్టారు సమకూర్చగా సి.నారాయణ రెడ్డి గారు గీతరచన చేసారు. జగ్గయ్య, కృష్ణకుమారిలపై ఈ గీతం చిత్రీకరించబడింది.
 తానెంతో ప్రాణంగా చూసుకునే తన చిన్నారి కుమార్తె కళ్ళలో నీళ్ళను చూడలేని ఈ తండ్రి వాత్సల్యం చూసారా, ఎలా మధుర గీతంగా మారిపోయిందో… ‘నీలాల కన్నుల్లో కన్నీటి ముత్యాలు! నా చిట్టి తల్లీ నిన్నెవరు కొట్టారు? ఎవరు కొట్టారూ? ఎవరు కొట్టారు?’ (నాయకుడు). రాజశ్రీ గారి గీతానికి సంగీత రాజు ఇళయరాజా సంగీతాన్ని కూర్చగా, నటుడు కమలహాసన్ అభినయించారు.
అలసిపోయి, మానసికంగా దెబ్బ తిని ఉన్న అన్నగారిని నిద్రపుచ్చుతూ ఒక అనురాగవల్లి అయిన చెల్లి పాడే ఈ జోలపాట ఎంత హృద్యంగా ఉంటుందో అందరికీ తెలుసు కదా… ‘నీలాల కన్నుల్లో మెలమెల్లగా… నిదురా రావమ్మా రావే… నిండారా రావే…’ (నాటకాలరాయుడు). ఆత్రేయ గారి గీతానికి జి.కె వెంకటేష్ సంగీతం సమకూర్చగా నటి అనిత, నటుడు నాగభూషణం ల మీద ఈ పాట చిత్రీకరించబడింది.
తాను నమ్ముకున్న సముద్రపు అందాన్ని ఇలా అభివర్ణిస్తున్నాడు, ఈ చేపలు పట్టే వృత్తి గల నాయకుడు…‘నీలాల కన్నుల్లో సంద్రమే… హైలెస్సో… హైలెస్స… నింగి నీలమంతా సంద్రమే… నేల కరిగిపోతే సంద్రమే… నీటి బొట్టు పెరిగిపోతే సంద్రమే…’ (శుభసంకల్పం). సాగరతీరపు సౌందర్యాన్ని, పల్లెల్లోని పంటకాలవల సోయగాన్ని సెల్యులాయిడ్ పై బంధించిన ఈ గీతం శ్రీ సిరివెన్నెల సీతారామశాస్త్రి వ్రాయగా, శ్రీ యం యం కీరవాణి సంగీత దర్శకత్వం వహించారు. కమలహాసన్, ప్రియారామన్ తెరమీద, యస్.పి బాలు, చిత్ర, యస్.పీ.పల్లవి తెర వెనుక ప్రాణం పోశారు.
తనను వలచి పరిణయమాడిన శ్రీమంతుడైన ప్రియుని పేదరికపు బాధలను తలచుకుని కన్నీరు కారుస్తున్న భార్యను ఓదారుస్తూ ఆ భర్త పాడిన లాలిపాట… ‘నీలాలు కారేనా, కాలాలు మారేనా… నీ జాలినే పంచుకోనా… నీ లాలి నే పాడలేనా? జాజి పూసే వేళా, జాబిల్లి వేళా… పూల డోల నేను కానా?’ ఆర్ధిక పరమైన లేమి కన్నా, హార్థిక పరమైన కలిమి (ప్రేమ) ఎంతో మిన్న యని తెలుపుతూ మనలను ఎంతగానో అలరిస్తుంది… (ముద్దమందారం). నటుడు ప్రదీప్, నటి పూర్ణిమ ఎంతో హృద్యంగా అభినయించిన  ఈ చిత్రగీతం రచన మాటల మాంత్రికుడు వేటూరి సుందర రామమూర్తి గారైతే సంగీతం స్వర బ్రహ్మ శ్రీ రమేష్ నాయుడు. జంధ్యాల దర్శకత్వం వహించిన ఈ చిత్రంలో ఈ పాటను ఆర్ద్రంగా పాడిన వారు శ్రీ బాలసుబ్రహ్మణ్యం.
తరువాత అభివృద్ధిని, పెరుగుదలను సూచించే ఆకుపచ్చని రంగు… కంటికి ఎంతో ఇంపుగా ఉండే ఈ రంగు ఎంతో హాయిని, ఆనందాన్ని కలిగిస్తుందనటం అతిశయోక్తి కానే కాదు.
పచ్చగా ఉండటం అంటే కళకళ లాడటం కదా… అందుకే ఈ ఇల్లాలు తమ కాపురాన్ని ఇలా అభివర్ణిస్తూ, భర్తతో ఇలా అంటోంది… ‘పచ్చని మన కాపురం… పాల వెలుగై… మణి దీపాల వెలుగై… కలకాలం నిలవాలీ… కళకళలాడాలి…’ (మానవుడు-దానవుడు). సుశీల పాడగా శ్రీమతి శారద, శ్రీ శోభన్ బాబు అభినయించిన ఈ గీతానికి రచన సినారె, సంగీతం అశ్వత్థామ.
పచ్చని రంగులో ఉండే చిలుక పాటలు ఎన్నెన్నో… పనీపాటల్లోనే ఆటపాటలు… పంట చేలో పని చేసుకుంటూ చిలుకను పిలిచినట్టు తన చెలిని ఇలా రమ్మని పిలుస్తున్నాడు ఆ చెలికాడు… ‘పచ్చా పచ్చని చిలక, ఓ చిలక… పంచా వన్నెల చిలకా… ఓ చిలకా… చల్లా చల్లని వేళ, మెల్ల మెల్లగా చేర రావేమే నా రామచిలకా….’ (కలిసొచ్చిన అదృష్టం) ఘంటసాల, సుశీల పాడిన ఈ పాట ఈ చక్కని ప్రేమగీతం ఎంతో ఆహ్లాదాన్ని కలిగిస్తుంది వింటూ ఉంటే…
అందమైన పొదరిల్లు లాంటి కుటుంబం… ఒక అమ్మా, ఒక నాన్నా, ఒక అన్నా, ఒక చెల్లీ… ఆ ఇంటి వాతావరణం, ఆత్మీయతకు నెలవు… ‘పచ్చని చిలుకలు తోడుంటే, పాడే కోయిల వెంటుంటే…భూలోకమే ఆనందానికి ఇల్లూ… ఈ లోకంలో కన్నీరింక చెల్లూ…చిన్న చిన్న గూటిలోనే స్వర్గముందిలే…అరె, చిన్నీ చిన్నీ గుండెల్లోన  ప్రేమ ఇంకిపోదులే…సీతాకోక చిలకకు చీరలద్దుకు… ప్రేమ ఉంటే చాలునింక, డబ్బు గిబ్బూ ఎందుకింక…’ మనసు తీరా ప్రేమానుభూతులు ఉంటే  చాలునంటూ అభివర్ణించే ఈ గీతం వింటూ ఉంటే, సంతోషంతో గుండె నిండిపోతుంది… (భారతీయుడు). శ్రీ భువనచంద్ర గారు రచించిన ఈ గీతాన్ని రహమాన్ స్వరపరచగా కమలహాసన్ మీద చిత్రీకరించారు, స్వరమాంత్రికుడు జేసుదాస్ గారు గానం చేసారు.
	మళ్ళీ అందమైన ఒక చిన్ని కుటుంబం… చక్కని కాపురం… ఒక అందమైన పచ్చని చెట్టు… అందులో కాపురమున్న రెండు చిలకలు… ‘పచ్చని చెట్టూ ఒకటీ, వెచ్చని చిలుకలు రెండూ… పాటలు పాడీ జోకొట్టాలి జో..జో..జో..’ (రాము). దాశరథి గారి గీతానికి శ్రీ ఆర్.గోవర్థనం సంగీతం ఇచ్చారు. సుశీలమ్మ గానం చేసారు. యన్టీఆర్, జమున, మాస్టర్ రాజ్ కుమార్ అభినయించారు.
ఆకులో ఆకుగా మారి, పువ్వులో పువ్వుగా మారి ఈ పల్లె పడుచు ప్రకృతిలో మమేకమై మనసారా పాడుకుంటోంది ఇలా…  ‘ఆకూ పచ్చని కొమ్మల నడుమ, రేకూ విచ్చిన పువ్వుల నడుమ… కిలా కిలా నవ్వేది ఎవరమ్మా…?’ (మా బంగారక్క). ఈ పాట సుశీలమ్మ గానం చేయగా అందాల నటి శ్రీదేవి పై చిత్రీకరించబడింది. సినారె రచన చేయగా మామ మహదేవన్ స్వరపరచారు.
	మరో అందమైన పచ్చని జ్ఞాపకం పచ్చబొట్టు… తమ ప్రియమైన వారి పేరునో, వారి గుర్తుగానో మన చర్మంపై పొడిపించుకునే అందమైన గుర్తు ఈ పచ్చబొట్టు… ఈ బొట్టు గురించి ఈ అందమైన వర్ణన… ‘పచ్చ బొట్ట్టూ చెరిగీ పోదూలే… నా రాజా… పడుచు గుండె సడలి పోదూలే నా రాజా…’ (పవిత్ర బంధం). అక్కినేని, వాణిశ్రీల మీద చిత్రీకరించిన ఈ గీత రచయిత ఆరుద్ర, సంగీతం రాజేశ్వరరావు, గానం ఘంటసాల, సుశీల. ఈ పాటలోనే రకరకాల పచ్చరంగుల గురించి అందమైన వర్ణన… ‘పండిన చేలూ పసుపు పచ్చ… నా నిండు మమతలు, మెండు సొగసులు లేత పచ్చా… నీ మేడలో పతకం చిలకపచ్చా.. మన మేలిమి గురుతీ వలపుల పచ్చా…’
	ఇక పచ్చల్లో అద్భుతమైన చిలకపచ్చ రంగు మీద వ్రాయబడిన పాటలూ అద్భుతమే మరి… ‘చిలక పచ్చనీ చీరలోన చిగురు మెత్తనీ పడుచుదనం…’ అంటూ సాగే ఈ వలపు గీతం మనసును మైమరపిస్తుంది… (జీవితనౌక). సినారె గీతానికి కేవీ మహదేవన్ సంగీతం. శోభన్ బాబు, జయప్రదల మీద చిత్రీకరించబడింది. గానం బాలూ, సుశీల.
‘చిలుక పచ్చ చీర కట్టి చేమంతి పూలు పెట్టి, సోకు చేసుకొచ్చానురో, ఓ పిల్లవాడ…’ (మా ఇద్దరి కథ) అంటూ సాగే ఈ శృంగార గీతం మంజుల, యన్టీఆర్ లు అభినయించగా, కొసరాజు రాఘవేంద్ర చౌదరి రచించారు, చక్రవర్తి సంగీతం చేసారు.
తెలుగు దనం ఉట్టిపడే ఈ గీతం ఎంత బాగుంటుందో… ‘చిలుక పచ్చ తోటలో చిలిపి కోయిలా… తెలుగు పాట పాడవే తీయగా, హాయిగా…కుక్కూ కుక్కూ కుక్కూ..’(జానకిరాముడు). ఈ పాటను బాలూ చిత్ర పాడగా వేటూరి రాయగా మహదేవన్ బాణీ కట్టగా తెర మీద నాగార్జున, విజయశాంతి అభినయించారు.
	లేత ఎరుపు నారింజ రంగును స్ఫురింపజేసే చెంగావి రంగు మీద ఈ పాటలు … ‘చెంగావి రంగు చీర కట్టుకున్న చిన్నది…’ (బంగారుబాబు), అక్కినేని, వాణిశ్రీ అభినయం, ఆత్రేయ, మహదేవన్, ఘంటసాల, సుశీలల గానం.  ‘చుట్టూ చెంగావి చీర కట్టాలే చిలకమ్మా…’ (తూర్పు వెళ్ళే రైలు) స్వీయ సంగీత దర్శకత్వంలో బాలూ పాడిన ఆరుద్ర పాట నటుడు మోహన్ పై చిత్రీకరించబడింది – ఇవి ఎంతో మధురమైన గీతాలు.
	రంగులలో రారాజు వంటి అరుణవర్ణం గురించిన గీతాలు ఎన్నెన్నో…
‘ఎర్ర కోక కట్టినావే పిట్టా… ఆపై ఎత్తు మడాలెక్కినావే పిట్టా…’ (బుచ్చిబాబు) అని హీరో నాగేశ్వరరావు  గారు  కోయదొర వేషం ధరించి కథానాయిక జయప్రదను  ఆటపట్టించే గీతం సరదాగా సాగిపోతుంది. దాసరి నారాయణరావు గారు రచించగా చక్రవర్తి గారి సంగీతదర్శకత్వం లో బాలూ పాడిన పాట ఇది.
 ‘కట్టింది ఎర్ర కోక, పోయేది ఏడ దాకా?’ (అందరూ మంచివారే) అని కథానాయకుడు శోభన్ బాబు, మంజులను ఆరాలు తీసే ఈ పాట కూడా చక్కని యుగళగీతం…బాలూ సుశీల పాడారు.
 సంజవెలుగులలో ఆకాశాన్ని వర్ణించే ఈ గీతం ‘ఆకాశం ఎందుకో పచ్చబడ్డది… ఆ నడుమ బొట్టేదో ఎర్రబడ్డది…’ (స్వయంవరం) శోభన్ బాబు, జయప్రదల అభినయంలో, సత్యం సంగీతం లో, దాసరి నారాయణరావు గారి రచనలో బాలూ, సుశీల గానం చేసారు.
గోరింటాకు పెట్టుకున్న తన కూతురి చేతుల ఎర్రదనాన్ని వర్ణిస్తూ ఒక మాతృమూర్తి పాడే గీతంలో ‘మామిడీ చిగురెరుపు, మంకెన పువ్వెరుపు… మణులన్నిటిలోనా మాణిక్యం ఎరుపు… సందె వన్నెలలోన సాగే మబ్బెరుపు, తానెరుపు అమ్మాయి తనవారిలోన…’ (గోరింటా పూచింది… గోరింటాకు) అంటూ తీయగా సాగిపోతుంది. అభినేత్రి సావిత్రి తల్లిగా అభినయించగా, దేవులపల్లి వారి ఈ గీతాన్ని కేవీ మహదేవన్ స్వరపరచారు, సుశీల గారు గానం చేసారు.
‘చింత పువ్వు ఎరుపు, చిలక ముక్కు ఎరుపు – చేయీ చేయీ కలుపు లేత వలపు తెలుపు… రాణీ రాణీ…’(ఇంటి గౌరవం) ఈ పాటలో మధురిమ మనలను ఏవో లోకాలలోకి తీసుకుని  వెళ్ళదూ?
ఆకాశం హోలీ ఆడుకుంటే పుట్టిన ఎరుపు రంగులు ఇరు సంధ్యలలో… ఈ వర్ణన చూడండి మరి… ‘తొలి సంజకు తూరుపు ఎరుపు… మలి సంజకు పడమర ఎరుపు… తెలియవు నాకూ పడమర తూరుపు… తెలిసిందొకటే పెదవి ఎరుపు… నా చెలియ పెదవి ఎరుపు…’ (కన్య-కుమారి). సంగీత దర్శకుడుగా  బాలూగారి చిత్రమిది. వేటూరి గారి గీతానికి గాయకుడిగా కూడా పూర్తి న్యాయాన్ని కలిగించారు బాలూ.
తనను గుర్తుపట్టని చిన్ననాటి స్నేహితురాలిని ఏడిపిస్తూ, ‘బులి బులి ఎర్రని బుగ్గలదానా, చెంపకు చారెడు కన్నులదానా… మరచిపోయావా, నువ్వే మారిపోయావా?’ (శ్రీమంతుడు)  అంటూ ఈ గీతం చిలిపిగా సాగిపోతుంది. అక్కినేని, జమున నటించగా ఘంటసాల పాడారు ఈ పాట కొసరాజు వ్రాయగా టి.చలపతిరావు గారు సంగీత దర్శకత్వం వహించారు.
పాపకు అమ్మ కథ చెబుతున్నది… అందులోని పంక్తులివి… ‘పేదరాసి పెద్దమ్మ కుంకుమెండబోసే – సాయంత్రం ఆకాశం ఎర్ర ఎర్రనా…’ (పువ్వూ పువ్వూ ఏమి పువ్వూ? – స్నేహం)
‘ఎర్రా బుగ్గల మీద మనసైతే నువ్వేం చేస్తావోయ్ సోగ్గాడా…’ (గూఢచారి116) అని నాయకుడిని కవ్వించే నాయిక… ‘ఎర్రా బుగ్గల మీద మనసుంది, కాని ఇందరిలో ఏం బాగుంటుంది?’ అని గడుసుగా జవాబు చెప్పే నాయకుడు…  ఇలాంటిదే మరొక గీతం… ‘ఆకులు పోకలు ఇవ్వద్దు, నోరు ఎర్రగా చేయొద్దు… ఆశలు నాలో రేపద్దు, నా వయసుకు అల్లరి నేర్పద్దు… పాపా… పాపా…’ (భార్యాబిడ్డలు) అంటూ నెపమంతా నాయిక మీదకి నెట్టేసే గడుసు నాయకుడు…యల్లారీశ్వరి, ఘంటసాల గానం చేసిన ఈ చిలిపి గీతానికి ఆత్రేయ అక్షరాలూ, మహదేవన్ స్వరాలూ ఇచ్చారు. అభినయం అక్కినేని, జయలలిత.
	సప్తవర్ణాల సమ్మిళితమైన తెల్లని రంగు మనసుకు ఎంతో శాంతిని, ప్రశాంతతను కలిగిస్తుంది. ఈ రంగును గురించిన పాటలూ ఎన్నెన్నో ఉన్నాయి. ముఖ్యంగా తెలుపు రంగును గురించి అనుకోగానే ‘తెల్లచీర’ గుర్తు వస్తుంది కదూ? ‘తెల్ల చీర కట్టుకున్నది ఎవరికోసమో…మల్లెపూలు పెట్టుకున్నది ఎవరికోసమో…’ (అంతస్తులు), ‘ఇదిగో తెల్లచీరా, ఇవిగో మల్లెపూలూ…’ (ఊరికి మొనగాడు) ఈ గీతాల గురించి మనం ‘మల్లెలవానా-మల్లెల వానా’ మకుటం తో లోగడ వచ్చిన వ్యాసంలో చెప్పుకున్నాము కదా…’తెల్లా తెల్లాని చీర… జారుతున్నాది సందె వేళా’ (దేవీపుత్ర్రుడు) అనేది చక్కని ప్రణయగీతం. ‘తెల్ల చీర, కళ్ళ కాటుక ఎర్ర బొట్టు పెట్టుకొని వచ్చిందీ కృష్ణమ్మా…’ (సర్దార్ పాపారాయుడు)  ‘తెల్ల చీరలో…ఎన్ని సిగ్గులో… మల్లె పూలలో ఎన్ని పిలుపులో…పిలుపు పిలుపులో ఎన్ని వలపులో… వలపు తలపులో ఎన్ని మలుపులో… తెల్లా తెల్లని చీరలోన చందామామా, పట్టా పగలూ వచ్చీనావే చందామామా…(బొబ్బిలిపులి) పాటలలో సీనియర్ యన్టీఆర్, శ్రీదేవిల ప్రణాయాభినయాన్ని తిలకించవచ్చు.
  	 ‘తెల్ల చీరకు తడిపొడి తపనలు రేగేనమ్మ సందె పొద్దుల్లో…’ (ఆఖరి పోరాటం) అనే గీతంలో శ్రీదేవి అభినయానికి భారత కోకిల లతా మంగేష్కర్ గారి గాత్ర మాధురి తోడై, ఒక మధుర గీతంగా నిలిచిపోయింది. ఆ పాట చిత్రీకరణ ఆద్యంతమూ తెల్లని వస్త్ర ధారణ కనబడుతుంది, కనులకు విందుగా, ఆహ్లాదంగా…
‘నా మనసే ఒక తెల్లని కాగితం, నీ వలపే తొలి వెన్నెల సంతకం…అది ఈనాడైనా ఏనాడైనా నీకే నీకే అంకితం…’ (అర్థాంగి) కల్మషం లేని ప్రేమకు ప్రతిరూపమైన నాయిక హృదయాన్ని ఆవిష్కృతం చేసారు కవిగారు ఈ గీతంలో.  ‘తెల్ల కాగితం, మనిషి జీవితం… ఒకో అక్షరం… ప్రతీ హృదయం…చెయ్యి మారితే రాత మారుతుంది – చెయ్యి జారితే మచ్చ మిగులుతుంది…’ (దీపారాధన) అనే గీతంలో చిక్కని వేదాంతం వినబడుతుంది మనకు. ‘నా హృదయం తెల్లకాగితం, అది ఏనాడో నీకు అంకితం… బేషరతుగ ఇచ్చేసా ప్రేమపత్రము… ఏమైనా రాసుకో నీ ఇష్టము…’ (ప్రేమతరంగాలు) గీతంలో అనిర్వచనీయమైన ఆరాధన కనబడుతుంది.
ఇక నలుపు రంగు… తెల్లని రంగు ఒక అందమైతే నలుపు రంగూ అందమైనదే… నక్షత్రాలతో కూడిన నల్లని రాత్రి, నల్లని కలువల వంటి కళ్ళూ, నల్లని కేశపాశం…
తన పిల్ల నల్ల నల్లని మబ్బుల్లో తెల్ల తెల్లని చందమామట! ‘నల్లా నల్లని మబ్బుల్లోన లగ్గో పిల్లా తెల్లా తెల్లని చందామామ లగ్గోపిల్లా… కొప్పూలోనీ  మల్లేపూలు ఘుమ ఘుమ లాడుతుంటే… సేతీ నున్నా సిట్టీ గాజులు గల్లూ గల్లూ మంటుంటే…అబ్బబ్బ నా గుండె జల్లు జల్లు మన్నాదే…’ (మన ఊరి పాండవులు) అంటాడు ఆ మావ…  తనకి ఇష్టమైన నల్లనల్లని కళ్ళ పిల్లకి ఎలాంటి జోడు కావాలో అడుగుతాడా ప్రియుడు ఇలా… ‘నల్లా నల్లాని కళ్ళ పిల్లా నీ మొగుడయ్యే వాడెల్లా ఉండాలి కొంచెం చెప్పమ్మా… తెల్లారే సరికల్లా నే జిల్లాలన్నీ వెదికి వాణ్ణి ఎల్లాగో లాగ తెచ్చి  పెళ్లి చేసేస్తానమ్మా…’ (సై). ఒక వర్షాకాలపు సాయంత్రపు హర్షాన్ని తెలియజేసే పాట ‘వచ్చే వచ్చే నల్ల మబ్బుల్లారా… గిచ్చే గిచ్చే పిల్ల గాలుల్లారా… కళ్ళలోన పొంగుతున్న బాధలెన్నో మాకున్నాయ్… గుండెలోన దాచుకున్న  బాధలెన్నో మాకున్నాయ్… తీరుస్తారా బాధ తీరుస్తారా? గాలివానా లాలి పాడేస్తారా?’ (ఆనంద్)
కృష్ణుడికీ నలుపు రంగుకీ అవినాభావ సంబంధమే కదా… అందుకే తన నల్లని రంగును చూసి అందరూ అపహాస్యం చేస్తూ ఉంటే ఈ నాయిక కన్నయ్యతోనే మొర పెట్టుకుంటోంది… ‘కన్నయ్యా… నల్లని కన్నయ్యా… నిను కనలేని కనులుండునా? నిన్ను సేవింతురే, నిన్ను ప్రేమింతురే… నన్ను గనినంత నిందింతురే….’ (నాదీ ఆడజన్మే). నీవెవరు? అని అడిగిన కన్నయ్యతో ఇలా అంటోంది మీరాబాయి. ‘నల్లనయ్యా… ఎవరని అడిగావా నన్నూ… మురళిని కాలేను, పింఛమైనా కాను… ఎవరని చెప్పాలి నేనూ… ఏమని చెప్పాలీ నేను…’ (మా ఇద్దరి కథ). దసరా వేషాల్లో కృష్ణుడి వేషం కట్టిన బావను ఏడిపిస్తారు మరదళ్ళు ఇలా… ‘నల్లవాడే… అమ్మమ్మ అల్లరి పిల్లవాడే… చిన్నవాడే… ఓయమ్మా రాధకే చిక్కినాడే…’ (దసరా బుల్లోడు). నల్లని కళ్ళను వర్ణిస్తూ, ‘నల్లా నల్లని కళ్ళు… నవ్వీ నవ్వని కళ్ళు…’ అంటాడు ఓ భావుకుడు…(కలియుగ రావణాసురుడు). ఇక హీరోయిన్ కట్టిన (కట్టని) చీరను వర్ణిస్తూ, ‘నల్లంచు తెల్లచీర, జళ్ళోన మల్లెమాల…’ (దొంగమొగుడు) అని పాడతాడు మరో నాయకుడు…
ఇన్ని రంగులు అయ్యాక అన్నిరంగులు కలిసిన పాటల గురించి కూడా చెప్పుకోవాలి కదా…
అల్లిబిల్లిగా కవితలు అల్లే ఓ యువకవి పల్లెలోని ప్రకృతి అందచందాలను చూసి మురిసి పాడుతున్నాడు ఇలా… ‘వేవేలా… వర్ణాలా… ఈ నేలా కావ్యాన… అలలూ శిలలూ తెలిపే కథలు పలికే నాలో గీతాలై…(సంకీర్తన).
తన ప్రియురాలిని వర్ణిస్తున్నాడు ఒక ప్రియుడు… ‘రంగులలో కలవో…ఎద పొంగులలో కళ వో… నవ శిల్పానివో, రతి రూపానివో… తొలి ఊహల ఊయలవో…’ (అభినందన). ‘రంగు రంగుల పూలు, నింగిలో మేఘాలు… చల్లని బంగరు కిరణాలు మా చెల్లాయికి ఆభరణాలు…’ (విచిత్ర కుటుంబం ‘ఏడు రంగుల ఇంద్ర ధనుసు, ఈడు వచ్చిన నా వయసు… ఆ ఏడు రంగులు ఏకమైన మల్లె రంగూ నా మనసు…’ (ఇంద్ర ధనుస్సు), గోవుల్లు తెల్లన గోపయ్య నల్లనా, గోధూళి ఎర్రనా ఎందు వల్లనా? (సప్తపది), ‘అరుణం అరుణం ఒక చీరా… అంబర నీలం ఒక చీరా… మందారంలో మల్లికలా… ఆకాశంలో చంద్రికలా…’, ‘హరితం హరితం ఒక చీరా, హంసల వర్ణం ఒక చీరా…’ (సరిగమపదనీ స్వర ధారా… – శ్రీవారికి ప్రేమలేఖ), ; ‘తెల్లచీరకందం నువ్వే తేవాలే చిట్టెమ్మా… నల్ల చీర కట్టుకున్నా నవ్వాలే చిన్నమ్మా…ఎర్ర చీర కట్టుకుంటే సందెపొద్దు నీవమ్మా, పచ్చ చీర కట్టుకుంటే పంట చేను సిరివమ్మా…’;  ‘నేరేడు పండు రంగూ జీరాడే కుచ్చిళ్ళూ, ఊరించే ఊహల్లో దోరాడే పరవళ్ళు… వంగపండు రంగులోన పొంగుతాయి సొగసుల్లు, వన్నె వన్నె చీరల్లోన నీ ఒళ్ళే హరివిల్లూ…’ (చుట్టూ చెంగావి చీర కట్టాలే చిలకమ్మా… – తూర్పు వెళ్ళే రైలు)
ఇవండీ రంగులతో కూడిన వన్నె వన్నెల పాటలు!
***
రచన: మాలాకుమార్
చేతిలోని నవలను మూసి టైం చూసుకుంది వర్ష. ఎనిమిదిన్నర కావస్తోంది. ఇంకో అరగంటలో వూరు చేరుతాము. ఆఫీస్ మానేసే అవసరం లేదు వెళ్ళిపోవచ్చు అనుకుంటూ ఎదురు సీట్ వైపు చూసింది. ఎదురు సీట్ లో వున్న అతను లాప్ టాప్ లో పని చేసుకుంటున్నాడు. ఎక్కినప్పటి నుంచీ లాప్ టాప్ లో తల దూర్చే వున్నాడు మహానుభావుడు అనుకొంది. ఇంతలో సెల్ రింగైంది. అమ్మ! “ఊ చెప్పమ్మా ” అంది.
“వర్షా నేను చెప్పిన సంగతి మర్చిపోకు. ఈ సంవత్సరం ఎట్లాగైనా నీ పెళ్ళి. . . ”
“అబ్బా అమ్మా! నేను అక్కడికి వచ్చినప్పటి నుంచి , ఆరు గంటల క్రితం వరకూ చెబుతూనే వున్నావు. నేనూ ఇప్పట్లో పెళ్ళి చేసుకోను , ఇంకో రెండేళ్ళు నన్ను జాబ్ చేసుకోనీయండి అని చెబుతూనే వున్నాను . ఇంకా ఈ టాపిక్ ఆపేయ్ ” విసుగ్గా అంటూ కాల్ కట్ చేసి సెల్ పక్కన పడేసింది.
ఎదురు సీటబ్బాయి తలెత్తి చూసి , వెంటనే లాప్ టాప్ లోకి తల వంచేసాడు. “చీ . . . ముందూ వెనుకా చూసుకోకుండా గట్టిగా మాట్లాడినట్లున్నాను.అంతా అమ్మ మూలంగానే ఎప్పుడూ ఒకటే గోల.” అని తనమీద తానే చిరాకు పడిపోయింది.
రైలు ఆగింది. బాగ్ తీసుకొని హడావిడి గా ముందుకు కదిలింది. “ఏమండి ” పిలుపు విని వెనకకు తిరిగింది. ఎదురు సీట్ అబ్బాయి. ఇప్పటి వరకూ మంచివాడిలా ఫోజ్ కొట్టాడు , ఇప్పుడేమో వెంటబడ్డాడు అనుకుంటూ ” ఏమిటి ?” అంది.
“ఇది మీ సెల్లా ?”
ఓ అమ్మతో మాట్లాడి విసుగ్గా పక్కనపడేసి, మర్చిపోయింది అనుకొంటూ “థాంక్స్ అండి ” అని సెల్ తీసుకొని వడివడిగా ముందుకు కదిలింది.
త్వరత్వరగా తయారయ్యి బ్రేక్ ఫాస్ట్ కోసం వెళ్ళింది.నీళ్ళు కారుకుంటూ వున్న ఉప్మాను చూడగానే నీరుకారిపోయింది. ఇహ లాభం లేదు , ఈ హాస్టల్ లో వుండి , ఈ పిచ్చి తిండి తింటూ బతకటం కష్టం , ఏదైనా రూమో , చిన్న ఇల్లో చూసుకోవాలి తప్పదు అనుకొంది. లంచ్ బ్రేక్ లో స్నేహితురాలు అర్పితతో తన సమస్య చెప్పుకుంది.
“మా ఇంట్లో మేడమీద ఓ గది వుంది. ఓ అబ్బాయి వుండేవాడు. ఈ మధ్యే పెళ్ళి చేసుకొని , వేరే ఇల్లు చూసుకొని మారిపోయాడు. నీకేమైనా నచ్చుతుందేమో చూడు. కాకపోతే వకటే గది అందులోనే వంట చేసుకోవాలి.” అంది అర్పిత.
“పరవాలేదు సద్దుకుంటాను. సరిపోకపోతే అప్పుడు చూసుకుందాము. మరి మీకేమీ ఇబ్బంది కాదా?”అడిగింది వర్ష.
“మాకేమి ఇబ్బంది. పైగా ఇద్దరమూ కలిసి ఎంచక్కా ఎంజాయ్ చేయొచ్చు.”అంది అర్పిత.
సాయంకాలం అర్పితతో కలిసి వాళ్ళ ఇంటికి వెళ్ళింది. గది నచ్చింది. అర్పిత అమ్మ సుభద్రగారు చాలా ఆప్యాయంగా మాట్లాడారు. నిశ్చింతగా వుండొచ్చు అనుకొని, ఈ వీకెండ్ వచ్చేస్తాను అని చెప్పింది.
డ్రాయింగ్ రూం లో కూర్చొని ఇద్దరూ కాఫీ తాగుతూ కబుర్లు చెప్పుకుంటూ వుండగా ఓ అబ్బాయి వచ్చాడు. పొద్దున రైల్ లో తన ఎదురుగా కూర్చున్న అబ్బాయి . ఇదేమిటి ఇక్కడకు వచ్చాడు గాభరా పడిపోయింది వర్ష.
“మా అన్నయ్య అర్ణవ్. అన్నయ్యా నా కొలీగ్, ఫ్రెండ్ వర్ష. ఇక ముందు మన మేడ మీద గదిలో వుండబోతోంది.” అని ఒకరినొకరికి పరిచయం చేసింది అర్పిత.
“పొద్దున రైల్ లో చూసాను మీ ఫ్రెండ్ ను. కలిసి ప్రయాణం చేసాము “నవ్వుతూ చెప్పాడు అర్ణవ్.
“అవును నా సెల్ మర్చిపోతే తెచ్చి ఇచ్చారు .”అంది వర్ష.
అనుకున్నట్లుగానే ఆ వీకెండ్ అర్పిత వాళ్ళ ఇంటికి షిఫ్ట్ అయ్యింది. పెద్ద గది, విశాలమైన టెరస్ , ఉయ్యాల, వరుసగా అందంగా పేర్చిన పూల కుండీలు చాలా నచ్చేసింది. రాగానే వంట పెట్టుకోవద్దు ఈ పూటకు మా ఇంట్లో తినెసేయ్ అని పిలిచారు సుభద్ర గారు. భోజనాల దగ్గర అర్పిత నాన్నగారు ప్రభాకర్ గారు పరిచయమయ్యారు. అభిమానంగా కొసరి కొసరి మరీ వడ్డించారు సుభద్ర గారు. అసలు నువ్వు విడిగా వండుకోవటమెందుకమ్మా మా ఇంట్లో నే తిను అన్నారు ప్రభాకర్ గారు. ఎంత వారు అభిమానంగా పిలిచినా బాగుండదు అనుకొని సున్నితంగా వారించింది. ఆ ఇల్లు, ఆ ఇంట్లోని వారి అభిమానం చాలా నచ్చాయి. వెంటనే అమ్మకు కాల్ చేసి చెప్పింది. ఆ రాత్రి నిశ్చింతగా నిద్రపోయింది.
ఉదయమే లేచి , తల స్నానం చేసి , తల తుడుచుకుంటూ టెరస్ లోకి వచ్చింది.పిట్ట గోడ దగ్గర నిలబడి యధాలాపంగా కింది కి చూసింది. పైపు తో మొక్కలకు నీళ్ళు పడుతూ అర్ణవ్ కనిపించాడు. ఇంకా స్నానం చేయనట్లున్నాడు నైట్ డ్రెస్ తెల్ల పైజామా , కుర్తాలో వున్నాడు. జుట్టు కొద్దిగా చెదిరి మొహం మీద పడుతోంది. ఎందుకో తలపైకెత్తి చూసాడు. అక్కడ వర్ష కనిపించగానే గుడ్ మార్నింగ్ అని చిన్నగా నవ్వాడు.ఒక్కసారిగా గుండె జల్లుమంది వర్షకు.
జాగింగ్ చేసి వస్తూ , వరండాలో కూర్చొని వున్న అర్పిత, వర్షలను చూసి “ఏమిటీ పొద్దున్నే ఇద్దరూ అలా కూర్చున్నారు ?”అని అడిగాడు అర్ణవ్.
“చిన్న ప్రాబ్లం అన్నయ్యా ” అంది అర్పిత.
“ఏమిటో నేను తెలుసుకోవచ్చా ?” అడిగాడు అర్ణవ్.
వర్ష వైపు చూసింది అర్పిత. చెప్పమన్నట్లు తల వూపింది వర్ష.
“నిన్న సాయంకాలం నుంచీ ఎవరో ఒకటే కాల్ చేసి వర్షను విసిగిస్తున్నారు అన్నయ్య.”
“ఏమని ? “ప్రశ్నించాడు అర్ణవ్.
“హలో అనగానే ఈ ఫోన్ నుంచి కాల్ వచ్చింది, మీరేనా చేసింది అంటాడు, కాదంటే వినడు.రాత్రంతా చేస్తునే వున్నాడు. సెల్ ఆఫ్ చేద్దామంటే వాళ్ళ అమ్మ కాల్ చేస్తారేమో తీయకపోతే కంగారు పడతారు అని ఆఫ్ చేయలేదు. సైలెంట్ మోడ్ లో వుంచింది. ఐనా న్యూసెన్సే కదా .”అని వివరణ ఇచ్చింది అర్పిత.
ఐనా దీనికింత ఆలోచన ఎందుకు ఆ నెంబర్ ను బ్లాక్ చేయొచ్చుకదా! “అన్నాడు అర్ణవ్.
ఇద్దరూ మొహాలు చూసుకొని ఓహ్ అని తల మీద చిన్నగా తట్టుకున్నారు.”అదేమిటో బుర్ర పని చేయలేదు అన్నయ్యా అంది అర్పిత.
“మీ సెల్ ఎవరికైనా కాల్ చేసుకోవటానికి ఇచ్చారా ?” వర్ష ను అడిగాడు అర్ణవ్.
“నిన్న సాయంకాలం , నా సెల్ లో కార్డ్ ఐపోయింది.మా నాన్నకు కాల్ చేసుకొని ఇస్తాను అంటే రాము కు ఇచ్చాను.నేను చెక్ చేసాను , వాళ్ళ నాన్నకు చేసిన కాల్ ఒక్కటే వుంది.”అన్నది వర్ష.
అప్పుడే రింగైంది వర్ష సెల్. “వాడే”అన్నది వర్ష.
“ఇటివ్వండి నేను చూస్తాను .” అని సెల్ తీసుకొని ఆన్ చేసి “హలో” అన్నాడు.
“నిన్న ఈ నంబర్ నుంచి మాకు కాల్ వచ్చింది. మీరేనా చేసింది.”అని అడిగాడు అవతలి వ్యక్తి.
“మేము కాదు. అసలేమిటి మీ ప్రాబ్లం?”అడిగాడు అర్ణవ్.
“కొద్దికాలంగా మా చెల్లెలి సెల్ కు కాల్ వస్తోంది. నంబర్ లు మార్చి మార్చి చేసి విసిగిస్తున్నాడు. నిన్న సాయంకాలం ఆరు గంటలకు ఈ నంబర్ నుండే చేసాడు.ఈ సారి ఎట్లాగైనా వాడిని పట్టుకోవాలని చూస్తున్నాను.”
“ఈ నంబర్ నుంచి ఎవరూ చేయలేదు. ఐనా మీరు అంటున్నారు కాబట్టి కనుక్కుంటాను.”అని పెట్టేసాడు.
అక్కడే ఏదో సద్దుతున్నట్లుగా అటూ ఇటూ తిరుగుతున్న పనబ్బాయి రామూని పిలిచాడు.
“ఈ కాల్ ఎవరు చేసారురా నిజం చెప్పు “అని గద్దించాడు.
“నేనే చేసాను సార్ “తల వంచుకొని వణుకుతూ చెప్పాడు.
“మరి ఆ కాల్ లేదు “ఆశ్చర్యంగా అడిగింది వర్ష.
“ఏముంది డిలీట్ చేసి వుంటాడు.పదరా పోలీస్ స్టేషన్ కు.”దబాయించాడు అర్ణవ్.
“సారీ సార్ నేనూ , ఆ అమ్మాయి ప్రేమించుకుంటున్నాము. నా నంబర్ నుంచి చేస్తే వాళ్ళ వాళ్ళకు తెలుస్తుందని వేరే వేరే సెల్ ల నుంచి చేస్తున్నాను. నిన్న వాళ్ళ అన్నయ్య చూసేసరికి నేను సతాయిస్తున్నానని అబధ్ధం చెప్పింది.సారీ మేడం .”ఏడుస్తూ చెప్పాడు రాము.
“ఓరినీ అప్పుడే ప్రేమేమిటిరా నీకు.”విస్తుపోయింది అర్పిత.
“వీడి సంగతి నేను చూసుకుంటాను . యు రిలాక్స్ .”అని రాము తీసుకొని వెళ్ళిపోయాడు అర్ణవ్.
ఆ సంఘటన తరువాత అర్ణవ్, వర్ష లలో స్నేహం పెరిగింది.మాటలు కలిసాయి. అపై మనసులు కలిసేందుకు ఎక్కువ రోజులు పట్టలేదు! ఇరువైపుల పెద్దలకూ అభ్యంతరం లేకపోయింది. అర్ణవ్ కోరిక ప్రకారం దగ్గర బంధువులు, స్నేహితుల మధ్య , క్లుప్తంగా శాస్త్రీయంగా జరిగింది. ఇంకా రెండు సంవత్సరాలు జాబ్ చేస్తూ ఎంజాయ్ చేయాలి అనుకున్న సంగతి మర్చేపొయింది వర్ష!
సూట్కేస్ సర్దుకోవటంలో వర్షకు సహాయము చేస్తూ”భలే దానివే! టెనెంట్ గా వచ్చి ఓనర్ వి ఐపోయావు”అని వర్షను వేళాకోళం ఆడుతూ అక్కడే వున్న తల్లి తో “ఇదేమిటమ్మా అన్నయ్య మరీ ఇంత సింపుల్ గా పెళ్ళి చేసేసుకున్నాడు.అన్నయ్య పెళ్ళంటే ఎంత సందడి వుండాలి అస్సలు హడావిడి లేదు సరదాలు లేవు. కనీసం ఫస్ట్ నైట్ అన్నా బోలెడు గొడవ చేద్దామనుకున్నాను .అదీ లేకుండా వూరు ప్రయాణం పెట్టుకున్నారు. మల్లెల పందిరిమంచం లేదు, తెల్ల చీర లేదు .ఐనా నువ్వేమిటే మరీ అంత బుద్దిగా అన్నయ్య చెప్పినట్లు వినేసావు. నువ్వెక్కడో పిచ్చిమాలోకానివి.” కినుకగా అంది అర్పిత.
కూతురి మాటలు నవ్వుతూ వింటూ కోడలివైపు చూసింది సుభద్ర. వర్ష మొహములో కూడా కొద్దిగా అసంతృప్తి కనిపించింది.
“అంటెే వీడియో సుబ్బారావు కోసం పెళ్ళి చేసుకోలేదంటావు” నవ్వుతూ అంది సుభద్ర.
ఇద్దరూ పక్కున నవ్వుతూ సుభద్ర వైపు చూసారు.
“ఐనా పెళ్ళంటే నీ ఉద్దేశం ఏమిటి వర్షా?”అడిగింది సుభద్ర.
ఒక్క నిమిషం ఆలోచించి”పెళ్ళంటే ఇరుజీవితాల కలయక, ఇరు హృదయాల కలయిక. జీవితాంతము ఒకరి కొకరు తోడు నీడా.”పరవశంగా చెప్పింది వర్ష.
“ఇరు జీవితాలే కాదు,ఇరుకుటుంబాల కలయిక కూడా! పెళ్ళి ఆర్భాటంగా చేసుకున్నామా, క్లుప్తంగా చేసుకున్నామా అన్నది ముఖ్యం కాదు. వివాహములో జరిపించే తంతులలోని పరమార్ధం గ్రహించాలి, అర్ధం చేసుకోవాలి. జీలకర్రా బెల్లం ఒకరి శిరస్సుమీద మరొకరిని వుంచి , ఒకరినొకరు చూసుకోమంటారు. మనకు కనిపించకుండా వున్న , కనుబొమల మధ్య వున్నరంధ్రం ద్వారా , శిరస్సుమీద వున్న బ్రహ్మరంద్రములోకి ఒకరి నుంచి ఒకరికి ఆకర్శణ శక్తి ప్రవేశిస్తుంది.ఆ బ్రహ్మరంద్రాన్ని తెరిపించే శక్తి జీలక్రాబెల్లం మిశ్రమముకు వుంది.అందుకే ఒకరి శిరస్సుమీద ఒకరు వుంచే సాంప్రదాయము ఏర్పాటు అయ్యింది. అలా ఒకరినొకరు చూసుకోని ఆకర్శణ శక్తి ని ప్రసరించుకోవటమే సుముహూర్తము.
ధర్మార్ధకామములలో ఏనాడు ఈమె తోడు విడిచి పోరాదు.నిండునూరేళ్ళు ఈమెకు నీడవై నిలిచి కాపాడు అని నాతి చరామిలో వరునితో చెప్పిస్తారు.
నా జీవితానికి ఆధారమైన ఈ సూత్రాన్ని నీ మెడలో ముడి వేస్తున్నాను,నీ మెడలో నున్న ఈ సూత్రము నా శాంతిసౌఖ్యములకు సందేశము, క్షేమము అని మాంగల్య తంతునానేన మంత్రము, మంగళసూత్రము లోని అర్ధము.
ఇలా ప్రతి దానిలోని అర్ధమును గ్రహించుకొని మసులుకోవాలి. ఆలుమగలుగా స్త్రీ,పురుషుల అనుబంధం మిగిలిన అన్ని బంధాలకంటే ప్రత్యేకమైనది.ఎన్నో సవాళ్ళను ఎదుర్కోవలసి వస్తుంది.ప్రేమలో పడటం తేలికే.ప్రేమలో నిలబడటం కష్టం.ప్రేమను నిలుపుకోవటము కష్టం.అందుచేత పరిస్థితులు తారుమారైనప్పుడు మీకు మీరు గా సరిదిద్దటానికి గట్టిప్రయత్నం చేయాలి.మంచి అనుబంధం లో పట్టువిడుపులు , నిజాయితీ, మనసు పెట్టి పని చేయటం, నమ్మకం ముక్ష్యమైన విషయాలు.ఇద్దరూ కలిసిమెలిసి పని చేసుకున్నప్పుడే మంచి అనుబంధం ఏర్పడుతుంది.అన్ని గొడవలకూ కారణం అహం.ఆ అహం ను వదిలేయాలి. పట్టూవిడుపులు వుండాలి. అప్పుడే ఒకరికి ఒకరు తోడునీడగా,బాసటగా నిలుస్తారు.తాము వంటరివారముకామని, తనకోసం తోడు ఒకరు వున్నారని ఆనందం పొందుతారు.”అని ముగించింది సుభద్ర.
“మీ మాటలను ఎప్పుడూ గుర్తుంచుకుంటాను అత్తయ్యా” అంటూ సుభద్ర కాళ్ళకు నమస్కరించింది వర్ష.
“దిగులు పడకు అర్పితా నీ ముచ్చట కూడా తీర్చుకుందువులే .” నవ్వుతూ అంది సుభద్ర.
అందరూ రాత్రి తొమ్మిది గంటలకు రైల్వే స్టేషన్ కు చేరుకున్నారు. రాత్రి పూట ఇబ్బంది పడుతూ మీరంతా ఎందుకమ్మా మేమన్నా విదేశాలకు వెళుతున్నామా వారం రోజులలో వచ్చేస్తాముగా అని అర్ణవ్ అన్నా సుభద్ర వినిపించుకోలేదు. సామానులు బోగీలో పెట్టించేందుకు వెళుతున్న అర్ణవ్ ను ఆపి”నువ్వు అమ్మా, నాన్నతో మాట్లాడు అన్నయ్యా. నేను పెట్టిస్తాలే “అని అర్ణవ్ తో అని సామాను లోపలికి తీసుకెళ్ళింది అర్పిత.కొద్దిసేపు తరువాత కిందికి దిగింది అర్పిత.
స్తేషన్ కు వచ్చిన అమ్మా నాన్నలతో మాట్లాడుతున్న వర్ష “ఇంత సేపు ఏమి చేసావు?”అడిగింది వర్ష.
“అమ్మ ఓ పని చెప్పింది లే. అది చేసి వస్తున్నాను”అని కన్ను కొడుతూ చిలిపిగా అంది అర్పిత.
ఆశ్చర్యంగా చూసింది వర్ష!
రైల్ బయలుదేరబోతోందని విని, అర్ణవ్ , వర్ష రైలెక్కారు.ఇద్దరూ తలుపు దగ్గర నిలబడి అందరికీ చేతులూపారు . అర్ణవ్ తలుపు దగ్గరే వుండగా వర్ష కూపే దగ్గరకు నడిచింది. కూపే తలుపు దగ్గర నిలబడి లోపలికి చూడగానే “వావ్. . . . . బ్యూటీఫుల్ ” అన్న మాటలు వర్ష నోటి నుంచి అప్రయత్నంగా వచ్చాయి…
కూపేలో లైట్లు తీసేసారు. చుట్టూ ఐదు కాండిల్స్ , మధ్యలో అగరొత్తులు వెలిగించే ఏర్పాటు వున్న ఇత్తడి కాండిల్ స్టాండ్ లో , ఐదు కొవ్వొత్తులూ, మధ్యలో అగరొత్తులూ వెలిగించి వున్నాయి . స్టాండ్ కు పాలిష్ చేసినట్లున్నారు బంగారంలా మెరిపోతోంది. పక్కకు వున్న బర్త్ కు పైబర్త్ నుంచి మల్లెపూల దండలు అందంగా అలంకరించారు. కిటికీ కి, తలుపుకు కూడా అందంగా మల్లె దండలు చుట్టి వున్నాయి. కొవ్వత్తుల వెలుగు, ప్లాట్ ఫాం మీద నుంచి వస్తున్న దీపాల వెలుగులలో, అగరొత్తులు , మల్లెల సువాసనల తో కూపే అద్భుతంగా వుంది. వర్ష ముందుకు అడుగు వేయలేక తడబడిపోయింది. తమను కొత్తబంగారులోకంలోకి తీసుకెళుతున్న పూలరధం లా అనిపించి, బుగ్గల్లోకి వెచ్చని ఆవిరి వచ్చి చీర మీది గులాబీలతో పోటీబడ్డాయి. అమ్మ చెప్పిన చిన్న పని చేసి వస్తున్నాను అన్నది అర్పిత. ఇదా అత్తయ్య చెప్పింది అనుకొన్నది. ఎంతబాగా చేసింది. మనసంతా సంతోషము తో నిండిపోయింది. చెప్పేలేని భావాలు ఉక్కిరి బిక్కిరి చేసాయి. మనసంతా చెప్పలేని మధురభావాలతో నిండిపోయింది.అలా ఓ విధమైన ట్రాన్స్ లో నిలబడి వున్న వర్ష బుజం మీద చేయి పడటంతో ఉలిక్కి పడింది.
కూపే లోపలకు చూస్తూ “ఫెంటాస్టిక్ ” అన్నాడు అర్ణవ్. రైలు ప్లాట్ ఫాం ను వదిలింది. బయట నుంచి వస్తున్న గాలికి సన్నగా కదలసాగాయి కొవ్వొత్తుల జ్యోతులు. కిటికీలో నుంచి సన్నగా చంద్రుని కిరణాలు పడసాగాయి. రైలు లయబద్ధంగా నడవసాగింది. కిటికీ లో నుంచి వీస్తున్న గాలికి కొవ్వొత్తులు ఒకటొకటిగా ఆరిపోయాయి. బయట నుంచి అప్పుడప్పుడు దీపాల వెలుగు వస్తోంది.కూపే చీకటి వెలుగుల సమ్మేళనము లో అద్భుతంగా వుంది. కిటికీ లో నుంచి మబ్బులతో దోబూచులాడుతూ మసక మసకగా వున్న చందురుని చూసి
” మనసు తెలిసిన చందురుడా మసక వెలుగే చాలులేరా!”అని చిన్నగా కూనిరాగం తీసింది వర్ష.
విశ్లేషణ: జ్యోతి వలబోజు
ఒక అమ్మాయి, ఒక అబ్బాయి కలిసి ఒకరినొకరు తెలుసుకుని వివాహబంధంలో ఒకటవడంలో వారిద్దరు మాత్రమే కాదు వారి కుటుంబాలు కూడా కలిసి ఉండాలి. ముఖ్యంగా అమ్మాయికి తన అత్తవారింట్లో అడుగుపెట్టగానే కలిగే అనుమానాలు, భయాలను తొలగించి బాధ్యతల గురించి విడమరచి చెప్పాల్సిన బాధ్యత అత్తగారిదే. తన కోడలిని కూతురిగా భావించి ప్రేమగా, ఆఫ్యాయతగా చూసుకుని చివరకు వారి మొదటిరాత్రిని కూడా మధురమైన జ్ఞాపకంగా మారుస్తుంది అత్తగారు సుభద్ర. ఇలా అర్ధం చేసుకుని ఆదరించే అత్తవారింటిలో కోడలు ఎప్పుడు కూడా పరాయిదానిలా భావించకుండా వారిలో కలిసి సంతోషంగా ఉండగలుగుతుందనే భావన రచయిత్రి మాలాకుమార్ గారు కాస్త సరదాగా, రొమాంటిక్ గా చెప్పారు ఈ కథలో..
రచన: శశి తన్నీరు
కాలింగ్ బెల్ మీద వేలు ఉంచబోతూ లోపలి నుండి గట్టిగా వినవచ్చే మాటలకు ఆగి భర్త వైపు చూసింది పవిత్ర. అప్పటికే భాస్కర్ చెవులు శ్రద్ధగా అటు వైపు ఉంచి వింటున్నాడు.
” కుదరదు నీ సమస్య నీకు ముఖ్యం అయితే, నా సమస్య నాకు ముఖ్యం. నీ పరిష్కారం నువ్వు చూసుకోవాలి. నన్ను అడిగితే ఎలా ? ” గొంతులో కోపం మాటను వణికిస్తుంది మనస్వికి.
”అది కాదు మనూ ” ఏదో నచ్చచెబుతూ ఉన్నాడు మౌనిక్.
”మన అమ్మాయి గొంతే కదా! ఇప్పుడేమి సమస్య వచ్చింది వీళ్ళకి ?” గొంతు తగ్గించి మెల్లిగా అన్నది పవిత్ర.
మాట్లాడొద్దు అని వేలు పెదాలపై ఉంచి తనతో రమ్మని చెప్పి పవిత్రను కింద ఉన్న గార్డెన్ లోకి తీసుకెళ్ళి కూర్చోమన్నాడు.
” అది కాదండి. ఏదో పెద్ద సమస్యలాగే ఉంది. లేకుంటే పెళ్లి అయి ఏడాది కాలేదు. అప్పుడే ఇంత పెద్ద గొడవ జరుగుతూ ఉంది” ఉదయించే ముందు ఎరుపు అద్దుకున్న మేఘాల్లా, భయాన్ని అద్దుకున్న కళ్ళు. కన్నతల్లి మనసుకు తన కూతురి కాపురంలో చిన్న సమస్య కూడా పెద్ద భూతంలాగే కనిపిస్తుంది.
”ఏమి కాదులే పవిత్ర. కొంచెం సేపు తరువాత సర్దుకుంటారు. కాపురం అన్నాక సమస్యలు మామూలే కదా ” దిగులుగా కూర్చున్న భార్య పక్కన కూర్చొని భుజం మీద చేయి వేసాడు.
చుట్టిన భర్త చేయి ఇచ్చే ఏదో భరోసాతో స్థిమిత పడింది, కాని దిగులుగానే ఆలోచనలో మునిగిపోయింది పవిత్ర.
**************
”పవిత్రా ” ఏదో చెప్పబోయి మౌనంగా కూర్చున్న భర్తను చూసి చెప్పమన్నట్లు పక్కన కూర్చుంది. తమ పెళ్లి అయి ఆరునెలలే అయినా ఆమె తనలో ఒక ముఖ్యభాగంగా మారిపోయింది. వచ్చే సంపాదనలో పొదుపుగా ఖర్చుపెడుతూ గౌరవంగా సంసారాన్ని నడుపుతూ వస్తుంది.
భర్త మొహాన్ని కప్పేసిన దిగులు చూస్తే సమస్య పెద్దదే అని గ్రహించింది పవిత్ర.
భాస్కర్ చేతిని తన చేతిలో ఉంచుకొని కొంత సేపు మౌనంగా ఉండిపోయింది.
స్పర్శకు ప్రవహించే గుణం ఉంది. కొంత సేపటికి తేరుకున్న భాస్కర్ ” నా ఉద్యోగం పోయింది ” మెల్లిగా చెప్పాడు, తప్పు చేసినవాడిలాగా తన మొహం చూడలేక తల వాల్చేస్తున్న భర్తను ఓదార్చింది.
”ఏమి కాదులెండి. మన ఇంటి ముందు చిన్న షాప్ పెట్టుకుందాము. అన్నానికి కొదువ ఉండదు ” ధైర్యం చెప్పింది. భాస్కర్ మొహంలో చిన్న వెలుగు నల్లని మబ్బు అంచుపై మెరిసినట్లు మెరిసి మళ్ళా వాడిపోయింది.
”డబ్బులు ” నసిగాడు.
మెల్లిగా నవ్వి తన గాజులు గలగలలాడించింది.
”అవి అమ్మేసా !!” భర్తగా తన ఓటమిగా భావించి ”వద్దు ” స్థిరంగా అన్నాడు.
”ఏమి కాదులేండి. మన బుజ్జితల్లి లోకంలోకి వచ్చేసరికి కొత్తవి కొందాము ” మెల్లిగా భాస్కర్ చేయి తన పొట్ట మీద ఉంచుకొని నవ్వుతూ చెప్పింది.
తన రూపం అక్కడ ఊపిరి పోసుకోవడం, తలుచుకుంటే ఎంత తృప్తిగా ఉంది.
”ఏమి ఆడపిల్ల కావాలా ? మగపిల్లవాడు వద్దా ” నవ్వుతూ అడిగాడు.
”ఏమో మరి, నాకు ఆడపిల్ల కావాలి అని ఉంది. ఎవరైనా ఒకరు చాలు. ఆడ, మగ తేడా లేకుండా మంచి పిల్లలుగా తీర్చిదిద్దాలి ” ఏదో ట్రాన్స్ లో ఉన్నట్లు చెప్పింది ఆనందంగా పవిత్ర. కాబోయే తల్లి మొహం విచ్చుకుంటున్న అరటిపువ్వు అంత అందంగా కనిపించి,అపురూపంగా దగ్గరకు తీసుకొని చుట్టేసాడు చేతులతో. ఎంత హాయిగా ఉంది తన కోసం ఒకరు ఉండటం.
భార్యా భర్తల బంధం లోని బలం ఇదేనేమో !!!
************
కాన్పుకు వచ్చిన కూతురు చేతులకు బంగారు గాజులు లేకపోవడం చూసింది పవిత్ర తల్లి.
”గాజులు ఏవి తల్లి ?” అడిగింది.
” హడావిడిలో ఇంట్లో మర్చిపోయి వచ్చాను లేమ్మా,ఆయన బారసాలకు వచ్చేటపుడు తెస్తారులే ” కూతురు మాటలు నమ్మనట్లు చూస్తున్న తల్లిని
”నాకు ఆకలిగా ఉంది. అన్నం పెడుదువు పదా ” లాక్కెళ్ళి కబుర్లు చెపుతూ నవ్వించింది పవిత్ర.
**********
గుమ్మానికి కట్టిన మామిడి తోరణాలు బారసాలకు వచ్చినవారికి కమ్మగా ఆహ్వానం పలుకుతున్నాయి. బాలింత, పసిబిడ్డ ఉండే ఇంటి కళే వేరు,సాంబ్రాణి దూపం ఇల్లంతా పరుచుకుంటూ చిన్న పాపతో ఇంట్లో అంతా సందడిగా ఉంది. పసిబిడ్డ, పాడిఆవు ఉండే ఇంట్లో పనికి ఏమి తక్కువ !!
ఇల్లంతా కడిగి ముగ్గులు పెట్టి సాంబ్రాణి దూపం వేస్తూ కుర్చీ లో కూర్చొని కూతురును చూసి మురిసిపోతున్న అల్లుడివైపు చూసి
”గాజులు తెచ్చారా అల్లుడు గారు? అమ్మాయిని బారసాల పీటల మీదకు సిద్దం చేయాలి. పురోహితుల వారు వస్తూ ఉంటారు ” అడిగింది.
భాస్కర్ కు అర్ధంకాక ” ఏమిటి అత్తయ్య ?” అని అడిగే లోపు పవిత్ర వాళ్ళ అమ్మను లోపలకు లాక్కెళ్ళింది.
”అమ్మా దయచేసి గాజుల ప్రస్తావన తీసుకురావొద్దు ” గట్టిగా అంది.
”ఏమిటే, కొంపతీసి అప్పులకోసం లాక్కెళ్ళి అమ్మేసాడా ? నేను అప్పుడే అనుకున్నాను. ఆ చిన్న ఇంట్లో నా బిడ్డ ఎలా బ్రతుకుతుందో అని ” కళ్ళ నీళ్ళు పెట్టుకుంటూ గొంతు పెంచుతున్న తల్లిని చూసి,
” అమ్మా!! ఏమీ కాలేదు. నువ్వు రచ్చ చేయొద్దు. వ్యాపారం మీద పెట్టుబడిగా నేనే ఇచ్చాను. లాభాలు వచ్చినపుడు మళ్ళీ చేయిస్తారు. ” మెల్లిగా చెప్పింది పవిత్ర.
”ఎంత అమాయకురాలివే తల్లి. ఏ మొగుడు అయినా తీసుకెళ్ళడమే కాని తెచ్చినవాడు ఉన్నాడా ! అందులోనూ ఆడపిల్ల పుట్టింది. నేను ఆ రోజు నా పుట్టింటి బంగారం ఉంచబట్టి నీ పెళ్ళికి అక్కరకు వచ్చింది. లేకుంటే మీ మేనత్తల బాధ్యతలలో మీ నాన్న వాటిని ఎప్పుడో హరీ అనిపించి ఉండేవాడు. ఈ మాత్రం తెలుసుకోలేని దానివి రేపు ఆడ పిల్ల పెళ్లి ఎలా చేస్తావు ?”
తల్లి కడుపు శోకం చిన్నగా ఊరుతూ బుగ్గలపై జారిపోతూ ఉంది.
బయట నిలబడి వింటున్న భాస్కర్ కి అవమానంతో తల వాలిపోతూ ఉంది. ఇక వినలేక వెళ్లి పోబోయాడు.
ఇంతలో మెల్లగా పవిత్ర గొంతు వినపడింది.
” అమ్మా అలా మాట్లాడొద్దు. ఆయన కష్టంలో ఉన్నప్పుడు నేను సహాయం చెయ్యక పోతే ఎవరు చేస్తారు ? అసలు ఆయన వద్దని అన్నారు. నేనే ఇచ్చాను. ఆయన ఎప్పుడూ నువ్వు నాకు భార్యవి నేను చెప్పినట్లు వినాలి అనేవారు కాదు. ఇద్దరమూ సమానమే, కష్టసుఖాలు పంచుకొనే స్నేహితులం అనేవారు. కష్టంలో ఆయనకు సహాయం చేసే స్నేహమే కదమ్మా ”సంసారం ‘ అంటే ”
అల్లుడు స్వభావం గుర్తుకు వచ్చింది కాబోలు, కొంత స్థిమిత పడింది పవిత్ర తల్లి.
” ఏమో తల్లి మా రోజులు వేరే,మీ రోజులు వేరే. భార్యా భర్తలు స్నేహంగా ఉంటె మంచి విషయమే. ఏదైనా అవసరం అయితే నన్ను అడుగమ్మా ”
తల్లి ఆవేదనకు ప్రతిగా నవ్వు వచ్చింది పవిత్రకు.
” మా మంచి అమ్మ. అయినా నా ఫ్రెండ్ ఉన్నంత కాలం మీ అవసరం రాదులే ”
పక పక నవ్వుతున్న భార్య గొంతు విని ”నువ్వు అలాగే నవ్వుతుండాలి పవిత్ర. చూస్తూ ఉండు నీ గాజులు నీకు
తెచ్చిస్తాను ” మనసులో స్థిరంగా అనుకోని బయటకు వెళ్ళాడు భాస్కర్.
***************
కాలం పరిగెడుతుంటే, అందరు మనస్విని చదువుల తల్లి అని పొగుడుతుంటే పొంగిపోయారు భాస్కర్, పవిత్ర.
చదువు పూర్తి అయిన రోజున అడిగారు మనస్విని ”తల్లి ఇక నీ పెళ్లి చేద్దాము అనుకుంటున్నాము ”
”లేదు డాడి,నాకు జాబ్ వచ్చింది. వాళ్ళే క్వార్టర్స్ ఇస్తారు. నేను కొంత స్థిరపడి,అమ్మకు గాజులు తెచ్చిన రోజే నా పెళ్లి ” నవ్వుతూ అమ్మ బోసిగా ఉన్న చేతులు చూపించింది.
భాస్కర్ కు సిగ్గుగా అనిపించింది. నిజమే కొనాలి అనుకున్నప్పుడల్లా ఏదో ఒక ఫీజు, ఏదో ఒక అవసరం.
పవిత్ర కళ్ళతోనే వారించింది.
”అలాగేమ్మా నీ ఇష్టం. నీవెప్పుడు పెళ్లి కావాలంటే అప్పుడే చేస్తాము ”
తరువాత జాబులే మనస్వి జవాబులు.
”అమ్మా అపార్ట్ మెంట్ చవకగా వచ్చింది, కొంటున్నాను. నీ గాజులు వచ్చే నెలలో కొంటాను ” ప్రతి నెలా ఇలాంటివే ఉత్తరాలు.
”పోనీలే తల్లి. నువ్వేమి దిగులు పెట్టుకోకు. అవేమి అర్జెంట్ కాదు మాకు ఇంకేమి బాధ్యతలు లేవు. నీ పెళ్లి అయితే చాలు ” అని వ్రాసేది.
*************
కారులో నుండి పూలమాలలతో దిగుతున్న మనస్విని, కొత్త వ్యక్తిని ఆశ్చర్యంగా చూసారు భాస్కర్, పవిత్ర.
మనస్వి బుగ్గలపై జారుతున్న చిరునవ్వు చెపుతూనే ఉన్నా విషయం తెలియాలి అనే ఆత్రుత ఇద్దరిలో.
” డాడీ, మమ్మీ ….ఈయన మౌనిక్ మా ఆఫీస్ లో పనిచేస్తూ ఉంటారు. నన్ను చేసుకోవడం వీళ్ళ పేరంట్స్ కి ఇష్టం లేదు అందుకని ఇలా హడావిడిగా చేసుకోవాల్సి వచ్చింది ” చెప్పేసి ఆశీర్వాదం తీసుకొని ఒక్క రోజు ఉండి వెళ్ళిపోయారు.
మళ్లీ ఇదిగో ఇప్పుడు ఇలా గొడవపడుతూ……
”పద పైకి వెళదాము ” భర్త పిలుపుతో పైకి వెళ్ళింది.
లోపల ఏమి చూడాలో అనే భయంతో బెల్ కొట్టింది.
మనస్వి నవ్వుతూ తలుపు తీసింది.
అల్లుడు గారు హాయిగా టి. వి చూస్తూ ఉన్నాడు.
“హమ్మయ్య గొడవలు లేవు” మనసులోనే నిట్టూర్చారు భాస్కర్, పవిత్ర.
రాత్రి కూతురు ఒక్కతే ఉన్నప్పుడు మెల్లిగా వెళ్లి పక్కన కూర్చుంది.
”వాట్ మమ్మీ ఏమైనా చెప్పాలా ! అమ్మ వీపుపై నుండి చేతులు వేసి చిన్నపిల్లలాగా ఊగింది మనస్వి.
” అదీ… అదీ ” నసుగుతున్న అమ్మతో ”
“చెప్పు” అంది నవ్వుతూ.
” మీరు ఇద్దరు ఏమైనా గొడవలు పడ్డారా ?” ఆత్రుతగా అడిగింది తల్లి మనసు.
” గొడవలు పడినా సర్దుకుని పోవాలమ్మా. ఒకరికొకరు సర్దుకొని స్నేహంగా ఉంటేనే సంసారం ” తల్లి బాధ్యతగా కూతురుకు మెల్లిగా నచ్చచెప్పింది.
” ఓహ్ మమ్మీ, అంత గొడవలు లేవులే. నీకు గాజులు కొనాలి అని డబ్బులు ఉంచిపెట్టాను. ఫ్లాట్ కి అవసరం అని ఇవ్వమన్నాడు మౌని ” కూల్ గా చెపుతున్న కూతురును చూసి
” పోనీలెమ్మా, వాటికి ఏమి తొందర ? అల్లుడుగారికి డబ్బులు ఇచ్చెయ్యి. భర్తకు అవసరం అయితే ఇవ్వకపోతే ఇద్దరి మధ్య స్నేహానికి అర్ధం లేదు ” చెప్పింది పవిత్ర.
” అయ్యో పిచ్చి మమ్మీ!! ఇద్దరి మధ్య ఫ్రెండ్షిప్ మాత్రమే కాదు ఒకరి స్పేస్ ను ఒకరు గౌరవించుకొనే స్పేస్ షిప్ కూడా ఉండాలి. నా బాధ్యతలు అతను గౌరవించకపోతే,నా ఇష్టాలు అతను గౌరవించకపోతే అతనివి నేనెలా గౌరవిస్తాను ? ఒకరి స్పేస్ ను ఒకరు గౌరవించుకొంటేనే ‘సంసారం ‘, ఆయన సమస్య వచ్చే నెలకి వాయిదా వేసుకున్నాడులే. ముందు నీకు రేపు గాజులు కొనాలి ” అమ్మ చేతులు దగ్గరకు తీసుకొని ముద్దు పెట్టుకుంది,
” చూడు ఈ చేతులు రేపు బంగారు గాజులతో ఎలా మెరిసిపోతాయో !!” నవ్వింది మనస్వి.
బంగారం కంటే ఎక్కువగా మెరుస్తున్న మనస్వి కళ్ళను చూస్తూ ”సంసారం నిర్వచనం తరానికి తరానికి ఎంతగా మారిపోతుంది. మార్పే అంతిమ సత్యం. ఏది తప్పు కాదు, ఏదీ ఒప్పు కాదు….. ఒకరి మాట మీద ఇంకొకరికి గౌరవం ఉంటే. కూతురు పుడితే ఏమి,కొడుకు పుడితే ఏమి….. బాధ్యతలు గౌరవిస్తున్నప్పుడు. అమ్మ తన నిర్వచనాన్ని గౌరవించినట్లు, వీళ్ళ నిర్వచనాన్ని తను కూడా గౌరవించాల్సిందే !!” మనసులో అనుకొని…..
”బాగుందమ్మా మీ స్పేస్ షిప్ కాపురం ” అని నవ్వేసింది పవిత్ర.
***************
 
విశ్లేషణ: జ్యోతి వలబోజు
సంసారం సజావుగా సాగడానికి భార్యాభర్తల మధ్య ప్రేమతో పాటు అన్యోన్యత, ఒకరి మాట కాని అవసరం కాని ఇంకొకరు అర్ధం చేసుకునేలా ఉండాలి. ఈ భావన తరతరానికి మారుతుందేమో అనిపిస్తుంది ఈ కథ చదివితే. కొత్త వ్యాపారం కోసం తన గాజులను అమ్మమని భర్తకు ఇస్తుంది పవిత్ర. తర్వాత చేయించుకోవచ్చు అని అతనికి ధైర్యాన్నిస్తుంది. కాని వాళ్ల కూతురు మాత్రం తన తల్లి గాజులకు తీసిపెట్టిన సొమ్మును కొత్త ఫ్లాట్ కోసం సర్దమన్న భర్తకు ససేమిరా అంటుంది. అలాగని తను స్వార్ధపరురాలు కాదు. భార్యాభర్తలు అన్నప్పుడు ఒకరికొకరుగా ఉన్నట్టుగానే ఒకరి స్పేస్ ని ఇంకొకరు గౌరవించాలి. అప్పుడే వారిద్దరి మధ్య సఖ్యత ఎప్పటికీ నిలిచి ఉంటుంది.. శశి తన్నీరు రాసిన ఈ స్పేస్ షిప్ కథ చదివి, ఆలోచిస్తే మనస్వి మాటలు నిజమే అనిపిస్తుంది
 
రచన: కామేశ్వరీదేవి చెల్లూరి
ప్రొద్దున్న పది గంటలు దాటింది. మంచి వంటపనిలో ఉన్నా, నా ఆలోచనలన్నీ లత మీదే ఉన్నాయి. మా ఇద్దరిదీ ఇంచుమించు అర్థ శతాబ్దపు స్నేహం. ఒకే స్కూల్లో కలిసి చదువుకున్నాం.
స్కూలుకి నడుస్తూ  వెళ్ళాలంటే మా ఇద్దరికీ  అరగంట పైన  పట్టేది. చేతినిండా పుస్తకాలు పట్టుకుని, కబుర్లు చెప్పుకుంటూ, త్రోవలో చింత చెట్ల క్రింద చింతకాయలు ఏరుకుని తింటూ, నవ్వులతో, త్రుళ్ళింతలతో బయటి ప్రపంచంతో సంబంధం లేకుండా మా లోకంలో మేము వుంటూ, స్కూల్ కి వెళ్లేవాళ్లం. ఎలాంటి బాధ్యతలు లేకుండా ఎంత హాయిగా ఉండేవి,ఆ రోజులు ! ఇప్పుడు నాకు బాధ్యతలు ఏమీ లేవు కానీ దానికి ఇంకా అత్తగారి బాధ్యత, మనవల్ని చూసుకోవడం అనేవి ఉన్నాయి. ఫోన్ చేసి నాలుగు రోజులు అయింది. ఎలా ఉందో, ఏమిటో  ఒకసారి కాల్ చెయ్యాలి!
“ఏమిటోయ్ వంట అవుతోందా, లేదా?”  అన్న ఆయన పిలుపుతో ఈ లోకంలోకి వచ్చిపడ్డాను. ఇంతలో ఫోన్ మ్రోగింది.
“హలో, దేవీ పనిలో ఉన్నావా?” అంది అట్నుంచి లత.
“హమ్మయ్య, నువ్వేనా? ఏమైపోయావే నాలుగురోజులుగా? ఇప్పుడే అనుకుంటున్నా వంటవగానే నీకు కాల్ చేయాలని… చెప్పు…ఏమిటీ విశేషాలు?” అన్నా మొబైల్  చెవి దగ్గిర పెట్టుకుని కూర కలుపుతూ.
“ఏం చెప్పమంటావే?” దీర్ఘంగా నిట్టూర్చింది, లతా. “నిన్న మా అత్తగారు మిస్సింగ్ తెలుసా?” ఉలిక్కి పడ్డా నేను.
“ఏమిటే? మళ్ళీ చెప్పు!” అన్నా సరిగ్గా విన్నానా లేదా అని .
“అదేనే,  నిన్న మా అత్తగారు ఇంట్లోంచి బైటికి వెళ్ళిపోయారు. ఎక్కడికి వెళ్ళిపోయారో అని ఎంత కంగారు పడ్డామో తెలుసా!”
“అదేమిటే! మీరంతా ఉండగానే!!”
“నేను ఇంట్లో లేనే… ఆదివారం కదా అని నిన్న నేను మా అమ్మాయి ఇంటికి వెళ్ళాను. నిన్న సాయంత్రం మా కోడలు గదిలో మనవడ్ని చదివిస్తోందిట. మా అబ్బాయీ బయటికి వెళ్ళాడు. ఈవిడ ఎప్పుడు వెళ్ళిపోయారో, వెనక తలుపు తీసుకుని బైటికి వెళ్ళిపోయారు.”
“అయ్యో, అసలే మతిస్థిరం కూడా లేదు, దొరికారా లేదా?” అన్నాను కంగారుగా.
“ఆ,ఆ! కంగారు పడకు, కనబడ్డారులే. ఎప్పుడూ ఆవిడ అలా చేయలేదు. ఇంట్లో ఒక్క నిముషం కూర్చోకుండా తిరుగుతూనే ఉంటారు. నిన్న ఏమైందో బైటికి వెళ్ళిపోయారు. మా కోడలు కాసేపటికి చూసుకుని కంగారుపడి నాకూ, మా అబ్బాయికి ఫోన్ చేసింది. వీధి చివరి దాకా వెళ్లి చూసినా ఆవిడ కనబడలేదుట. నేను వచ్చేసరికే మా అబ్బాయి వెతకడానికి వెళ్ళాడు. నాకూ, మా కోడలికీ ఒకటే టెన్షన్. ఆవిడ మెయిన్ రోడ్ లోకి వెళ్తే ఇంకేమైనా ఉందా? ఆవిడకి ఏమైనా ఐతే? అసలు ఆవిడ కనబడక పోతే? అమ్మో! నా బుర్ర వేడెక్కి పోయింది అనుకో. మా మరుదులకి, ఆడబడుచులకి ఏం చెప్పుకోవాలి? అది కాకపోయినా మనకి ఎంత గిల్టీగా ఉంటుందీ!”
“ఇంతకీ ఎలా కనిపించారు?” అడిగా దాని మాటలకి బ్రేక్ వేస్తూ.
“లక్కీగా కాలనీలోనే తిరుగుతున్నారుట. ఇక్కడ అన్నీ అపార్ట్ మెంట్లే కదా! మా అబ్బాయి వాచ్ మన్లకి గుర్తులు చెప్పి, అడుగుతూ వెళ్ళాడుట. ఒక వాచ్ మాన్ ఆవిడని చూసి, కూర్చోబెట్టి, మా అబ్బాయి అటు రాగానే అప్పజెప్పాడు. పాపం మంచివాడు కనుక మా అబ్బాయి వచ్చేదాకా చూసుకున్నాడు. ఆవిడ కనిపించారు కానీ లేకపోతే అమ్మో మేము సరిగ్గా చూసుకోలేదనేగా అనుకుంటారు?” లతకి దుఖంతో గొంతు రుద్ధమయింది.
నాకు లత మీద చాలా జాలి వేసింది. దాని ఆడబడుచులు, మరుదులూ  లత మెత్తదనం చూసి, ఆవిడ్ని  దీని మీద  వదిలేసారు. ఇప్పుడేమైనా జరిగితే మాత్రం మాటలు అనడానికి వెనుకాడరు. భర్త లేకపోయినా, కొడుకు, కోడలూ ఉద్యోగస్థులు అయినా, మనవలతో పాటూ ఆవిడనీ చూసుకుంటోంది. ఆవిడ కూతుళ్ళు మాత్రం అదేమిటో, కొన్ని రోజులైనా ఆవిడని తమతో ఉంచుకోరు.
“పోనీలేవే! మీ అబ్బాయి క్షేమంగా ఇంటికి తీసుకు వచ్చాడు కదా, అయినా మీవాళ్ళు ఆవిడ్ని నీ మీద పెట్టేసి, బాగానే తప్పుకున్నారు. కొన్నాళ్ళైనా తమతో తీసికెళ్ళొచ్చు కదా! మరుదులైతే ఫారెన్ లో ఉన్నారు మీ ఆడబడుచులకి ఏమైందిటా?” అన్నా దానిమీద జాలితో.
“ఏమిటోనే వాళ్ళంతా బిజీ, నేనేమో గట్టిగా చెప్పలేను. ఈవిడేమో ఒక్క నిముషం కుదురుగా ఉండరు. తినేవేమైనా ఒక్కసారి బల్ల మీద పెట్టి మర్చిపోతే చాలు, తిన్నంత తిని, మిగిలినవి పిసికి పడేస్తారు. చంటిపిల్లల్ని చూసుకున్నట్టు చూసుకోవాలి. నాకూ ఓపిక వుండడం లేదు. రెస్ట్ లేక నడుం నొప్పి వస్తోంది. ఇవన్నీ వదిలేసి ఏదైనా ఆశ్రమంలో చేరిపోదామా అని అనిపిస్తోంది” అంది లత విరక్తిగా.
“అసలు నీ మెత్తదనం చూసి మీ వాళ్ళు అందరూ నీ మీద వదిలేసారే. వాళ్లకి ఫోన్ చేసి కొన్నాళ్ళు ఉంచుకోమని గట్టిగా చెప్పలేవా? అయినా మీ ఆయన లేనప్పుడు ఈ బరువెందుకు నీకు ? కన్న తల్లినే చూసుకోలేరా? వాళ్ళ దగ్గిరకి పంపించెయ్. లేకపోతే ఆవిడనే ఆశ్రమంలో పెట్టు… అంతే… అదే దీనికి పరిష్కారం!” అన్నాను కోపంగా.
ఫోన్ పెట్టేసినా లత గురించే నా  ఆలోచనలు. ఎన్నాళ్ళు దానికి ఈ బాధ్యతలు ? దానికంటూ ఒక టైం లేకుండా, జీవితాంతం ఎవరికో ఒకరికి చేయవలసినదేనా ? పాపం, దానికి హార్ట్ ఆపరేషనై ఆరు నెలలు అయింది. సరైన విశ్రాంతి లేదు.
అసలు లత చిన్నప్పుడు ఎంత అందంగా వుండేదో!  ‘నీ కళ్ళు షర్మిలా టాగూరులా వుంటాయే…’ అని నేనంటే, ‘నా కళ్ళు జమునలా ఉంటాయి’ అనేది అది.  ఏమిటో ఎప్పుడూ సినిమా కబుర్లే . దాని టిఫిన్  బాక్స్ లోది నేను , నా బాక్స్ లోది అదీ తీసుకుని  తినేవాళ్ళం. కులబేధాలు మాకు ఎప్పుడూ  అడ్డు రాలేదు. స్కూల్ చదువు అవగానే నాకు పెళ్లి అయిపోయింది. నా పెళ్ళైన తరవాత ఏడాదికే  దాని పెళ్లి కూడా అయింది.
పెళ్ళిళ్ళు అయినా ఇద్దరం హైదరాబాద్ కే రావడం తో ఆ స్నేహం అలా సాగిపోతూ ఉంది. ఎటొచ్చీ దూరాలు ఎక్కువై ఫోన్లలో మాట్లాడుకోవడం ఎక్కువ అయింది. నాకు అన్ని బాధ్యతలు తీరిపోయాయి. పిల్లలు కూడా దూరంగా ఉన్నారు. ఇక్కడ ఆయన, నేను అంతే. అత్తమామలు లేరు.   హాయిగా ఉన్నాను. దానికే పాపం బాధ్యతలు తీరడం లేదు.  అత్తగారికి ఎనభై ఏళ్ళు. మతి స్థిరం లేని ఆవిడకి స్నానం చేయించడం దగ్గిర్నించీ అన్నీ తనే చూసుకుంటుంది. ఊళ్ళో ఉన్న కూతురు దగ్గిరే అయినా రెండు రోజులు ఉండడానికి దానికి కుదరడం లేదు పాపం. అలా ఆలోచిస్తూనే పనులు పూర్తి చేసుకుని, కాసేపు నడుం వాల్చాను.
***
ఇల్లంతా సందడిగా ఉంది. మా మరుదులూ, ఆడబడుచులు పిల్లలతో ఊళ్ళ నించి వచ్చారు. వేసవికాలం సెలవులు కదా. అందరం కలిసి బైటికి వెళ్దామని రెడీ అవుతున్నాము. నేను చీర తీసి కట్టుకోబోయాను. ఎంతకీ కట్టుకోవడమే రావడం లేదు. కట్టంచు పైకి, పవిటంచు కిందకి కడుతున్నాను. కుచ్చిళ్ళు పెట్టుకోవడమే రావడం లేదు. ఏమైంది నాకు? అంతా అయోమయంగా తోచింది.
“ఏమిటి? వదిన ఇలా మతి లేనిదానిలా తయారయింది? చీర కట్టుకోవడమే రావడంలేదు?” అని మా ఆడబడుచు ఆశ్చర్యపోతోంది . నేను ఇంకో చీరతీసి దానిమీదే కట్టుకోవడం మొదలు పెట్టాను.
“అదేమిటి, అలా  చీరమీద చీర కడుతోంది?” అని ఆశ్చర్య పోతోంది నా తోటికోడలు. “ఈ  దేవికి మతి పోయిందే!” అంటూ అందరూ నవ్వుతున్నారు. నాకు భయంతో ముచ్చెమటలు పట్టేసాయి.
ఏమిటిది, ఏం జరుగుతోందసలు?  నాకు నిజంగానే మతి పోయిందా? నాకు చీర కట్టుకోవడమే రాదా? నేను అన్నీ మర్చిపోయానా? ఇలా అయిపోయానేమిటి? వళ్ళంతా చెమటలు పట్టి, భయంతో ఒక్కసారి ఉలిక్కిపడి లేచాను.
చుట్టూ చుస్తే నేను మంచం మీదే ఉన్నాను. మిట్ట మద్యాహ్నం, మంచి ఎండలు! ఎప్పుడో నిద్ర పట్టేసింది. కరెంటు కోతతో ఫ్యాన్ ఆఫ్ అయినట్టుంది. అందుకే నాకు చెమటలు పట్టి మెలకువ వచ్చింది. కరెంట్ లేక tv లు వదిలి అపార్ట్ మెంట్ లో పెద్దలూ పిల్లలూ బైటికి వచ్చినట్టున్నారు. గోలగోలగా ఉంది బయట . అదే నాకు మా ఇంట్లో సందడిలా కల వచ్చింది. కాని ఎంత భయంకరమైన కల !
అమ్మో! అందరి ఎదురుగా బట్టలు మార్చుకుంటూ, మార్చుకోలేక సతమతమౌతూ, మతిలేనిదానిలా ఎలా ఉన్నానో! అసలు ఎందుకు అలాంటి కల వచ్చింది నాకు ? ఆలోచిస్తే లత అత్తగారు గుర్తొచ్చారు. ఆవిడ అలాగేగా ఉంటారు. ఏమో నిజంగా నాకూ ఎనభై ఏళ్ళు దాటాకా ఎలా ఉంటానో, నాకేమి సమస్యలు  వస్తాయో ఎవరికి  తెలుసు? అప్పుడు నన్నెవరూ పట్టించుకోక పోతే? అందరూ బరువు, బాధ్యత ఎందుకని నన్ను వదిలేస్తే? వృద్ధాశ్రమంలో చేర్చేసి, చేతులు దులిపేసుకుంటే? నేనేమైపోతాను? లత అత్తగారి గురించి నేను ఏమన్నాను? ‘ఆవిడ్ని ఎందుకు చూసుకుంటున్నావు, ఎక్కడికైనా పంపించేయచ్చుగా?’ అని కదా.
పాపం లత, ఒంట్లో ఓపిక లేకపోయినా, మనవల బాధ్యతలు ఉన్నా, ఆవిడని అందరూ వదిలేసినా అత్తగారనే అభిమానంతో ఆవిడని దగ్గిర పెట్టుకుని చూసుకుంటోంది. దానికి సపోర్ట్ చేయాల్సింది పోయి, ఇంకా విసుగు వచ్చేట్లు మాట్లాడాను. నిజంగానే అది విసిగిపోతే ఆవిడ పరిస్థితి ఏమిటి ?ఎవరూ చూసుకోక, ఆవిడ ఏమైపోతారు?
పిల్లల్ని పెంచి, పెద్దవాళ్ళని చేసి, విద్యా బుద్దులని నేర్పించి, వాళ్ళ కాళ్ళ మీద వాళ్ళు  నిలబడేలా చేసి, పెళ్ళిళ్ళు చేసి వాళ్ళకో జీవితాన్ని  ప్రసాదించిన తల్లి తండ్రులని మన ఆదరణతో, ప్రేమతో  తిరిగి మనమే వాళ్ళని చిన్నపిల్లల్లా చూసుకోవాలి. అంతేకాని వాళ్ళు మనకి బరువు అనుకుంటే ఎలా? వాళ్ళు మనల్ని ఎప్పుడూ అలా అనుకోలేదు కదా! ఎంత పేదరికంలో ఉన్నా, వాళ్ళకి ఆరోగ్యం బాగా లేకపోయినా, వాళ్ళు తిన్నా, తినకపోయినా పిల్లల్ని ప్రాణంలా చూసుకుంటారే. అటువంటి తల్లి తండ్రులని ఎలా చూసుకోవాలి?ఈ రోజుల్లో ఎంతోమంది, పెద్దవాళ్లకి ఓపిక ఉన్నంత కాలం వాళ్ళ  చేత చేయించుకుని, వాళ్లకి ఓపికలు పోయాకా వృద్ధాశ్రమంలో చేర్పించేయటం, లేదా నడి వీధుల్లో అనాథలుగా  విడిచి పెట్టేయడం వింటూనే ఉన్నాము.
చదువుకున్న నేను కూడా అదే సలహా యిచ్చానే, ఎంత తప్పు చేశాను? ఏమైపోయింది నా సంస్కారం? నాలో అంతరంగం నాకు బుద్ధి చెప్పింది.
భర్త లేకపోయినా, కన్నపిల్లలు వదిలేసినా, అత్తగార్ని తన దగ్గిరే ఉంచుకుని చూసుకుంటున్న లతకి సపోర్ట్ గా ఉండి, సహాయం చేయాలి అనుకుంటూ లేచాను.  నా మనసులో ఇప్పుడు ఎనలేని సంతృప్తి…
***
(సమాప్తం)

రచన: ” ఎన్నెల”
నేను మెల్లగ  నడుస్తున్న. గౌను అంచు పైకి వట్టుకున్న. నోటు బుక్కు మీదున్న క్రిష్నుని బొమ్మ ఎంత గుండూరుగ కట్ జేసుకొచ్చిన్నో అండాల్ చూసి పరెషాన్ అయితది. మెల్లగ లంబడోల్ల గుట్ట మీదికి నడిచిన. ఆల్లు జాకెట్ల మీన అద్దాలు కుడతరు. గుట్ట పురాగ ఎక్కక మునుపే రెండు అద్దం ముక్కలు దొరికినయి. గౌన్ల ఏసుకొని ఆండాలోల్ల ఇంటికి నడుస్తున్న. ఒక గాజు పెంక కాలికి తలిగింది. మందు సీసాది కావొచ్చు. అది భీ గౌన్ల ఎసుకున్న . బాగ ఎండున్నప్పుడు దాంట్ల కెంచి చూస్తే సల్లగ్గొడతది.  ఆండాలోల్ల ఇంటి ముందు నీటుగున్నది.  అవ్వ దినాము సానిపి జల్లి ముగ్గేస్తది. లోపటికి బొయ్యిన. అవ్వ పొద్దుగాల సావిడి అలికినట్టుంది. అంచులకు జాజు అద్దింది. నడిమిట్ల చిన్న ముగ్గు వెట్టింది. సావట్లకి పోంగనె, పెండ జాజు కలిపి ఎండిన వాసన ఒస్తుంది. అండాలు ఉర్కొచ్చింది. “ఒచ్చినావె ఏందెచ్చినవ్ “అని నా గౌను గుంజింది. నేను మడత వెట్టి పట్టుకున్న గౌన్ల కెంచి అమ్మ చేతికున్న పంచ వొన్నెల గాజు ముక్కలు, పక్కింటి అర్వోల్ల పొల్ల సీరకు కుడుతున్న చెమ్కీలు, నాయిన సెల్ల అంచుకు ఉండేటి మెరుపు తీగెలు, అద్దాలు , గాజు పెంక అన్ని రాలి పడ్డయి. “అంత ఆత్రమేంది పొల్లా జెర్ర సైసు” అవ్వ అరిచింది. 
ముగ్గురం అలికిన సావిడి మీద చెమక్కుమంటున్న చెమ్కీలు ఏరవట్టినం. అవ్వ నన్ను జూచి నవ్వింది. అక్కేది అవ్వా అన్న. జెర పానం సుస్తుందని పన్నది బిడ్డా,ఈడ గూకోని గమ్మున ఆడుకోన్రి, లొల్లి జెయ్యద్దు అన్నది అవ్వ. తమ్ముడెప్పుడొస్తడవ్వా అని అడిగిన. “ఇగ రెండు మూడు దినాలు గావొచ్చు” అన్నది అవ్వ. “అవ్వా బొమ్మల పెండ్లి చేస్తము బొమ్మలు చేసిస్తావా” అన్న. “బట్టలున్నై బిడ్డా పిండినంక జేద్దం “అన్నది అవ్వ. “ఎయ్ మనం బాసింగాలు చేద్దామావె “అన్నా. “అన్ను గోందు తే పోవే” అన్నది అండాలు. పాత నోటు బుక్కు అట్టలు తెచ్చింది ఆండాలు. ఆ అట్టలు గుడ్డు లెక్క కత్తిరిచ్చి క్రుష్నుని బొమ్మ, దాని మీదికెంచి అద్దాలు, సుట్టుముట్టు చెమ్కీలు అత్కవెట్టినం. నాయిన సెల్ల నుంచెలి పీకిన మెరుపు దారాలు గుబురుగ్గ జేసి కుచ్చులెక్క చేసి అట్ట కొన కాడ రంద్రం చేసి కట్టినం.  అట్టకు ఎన్క ఒక దారం అత్క వెట్టంగనె బాసింగం తయారయ్యింది. అమ్మ చేతి గాజు ముక్కను రెండు చిన్న ముక్కలు తుంచింది ఆండాలు. అద్దానికి అటు ఇటు అంటవెట్టినం. “ఎంత బాగుంది కదనె అన్న” నేను. “అక్కా, ఆండాలక్కి పెండ్లికి బాసింగాలు కొనొద్దని మా నాయినకి చెప్తా..నువ్వే చేద్దువు” అన్నది అన్ను. “చేద్దం తియ్యి గాని పెండ్లి పిల్లకు చేద్దాం పట్టు బాసింగం” అన్నా. అవ్వ బట్టలు పిండి ఎండెయ్యనీకి పోతా ఇటు జూచి, “బాగున్నయి పొల్లా ” అన్నది. “అవ్వా బాసింగాలైతున్నాయి, మరి బొమ్మలు..” అండాలు నసిగింది. “జెర్ర సైసు బట్టలు ఎండేసొస్త “అన్నది అవ్వ. మా చెల్లొచ్చింది. రాజ్ కుమారక్క మిషీను కాడికెంచి బట్ట పేగులు  తెచ్చింది. అవ్వ ఒక గలాసల లీల్లు తెచ్చింది. “అన్నూ కొత్త చీపులు పుల్లలు తేపో రా” అన్నది. అన్నూ ,మా చెల్లె చిట్టి ఉర్కి పొయ్యి పొయ్యింటి ఎన్క కెంచి చీపురు పుల్లలు తెచ్చిన్రు. అవ్వ బట్ట పేగుల్ల మంచివి ఏరి లీల్లల్ల ముంచింది. పీట మీద బట్ట పేగు లేసి దాని మీద చీపురు పుల్లలు వెట్టి పేనింది. పెద్ద పుల్లకు జుట్టిన బట్ట పేగును నడిమిట్లకి మడతవెట్ట్, ఇంకో బట్ట పేగుని ఏసు కీస్తు సిలువ లెక్క వెట్టి కాల్ల కింద ఉన్న గోనె దారం పీకి గట్టిగ కట్టింది.”అవ్వా ఇది పెండ్లి పిల్ల ఇంకోటి పిలగాడ్ని జెర పెద్దగ చెయ్యి “అన్నం. అవ్వ చేసిచ్చింది.. అండాలు పలక బలపం తెచ్చింది. “అన్ను పిల్లని పిలగాడిని సావడి కొనాకు పెట్టి రా, చిట్టి నువ్వు పీట కొంచబోవే “ఆండాలు హుకుం జేసింది. ఇద్దరు పొయ్యి పెట్టొచిన్రు. “ఎవలను పిలుద్దామె పెండ్లికి పేర్లు రాయి పలక మీద “అన్నది. “నువ్వు జెప్పు ఎవలని పిలుద్దాం” అన్న నేను పలక చేతికి తీసుకుంట. 
“అయితె రాయి, గజ్జి కుక్క, కోమటోడు, పెరుగుల బుడ్డి, నిమ్మి, రాదారాని, ఆనంది ఇంకా”.. ఆండాలు చెప్తా పోతుంది. “ఈల్లెవలక్కా” అన్నది అన్ను. “గజెందర్ గాన్ని గజ్జికుక్క అనవట్టిన్రు ఇస్కూల్ల. కోమటోడు ఎర్కలేదా నీకు..ఎంకటెంకటీ కోమటెంకటీ అంటవు గదనె” అన్నది అండాలు..”మరి పెరుగుల బుడ్డి ఎవలు” అన్నది అన్ను..”.ఆడేనే గోపాల్ రెడ్డి గాడు.. టీచర్లు పాలు పెరుగు తెమ్మని ఇంటర్బెల్ ల ఇంటికి పంపిస్తరాడిని.. అందుకే.. ఆని పేరు పెరుగుల బుడ్డి..గోపాల్ రెడ్డి పెరుగుల బుడ్డి అని అందరంటుంటె, నగీ నగీ సచ్చినం” అన్నది ఆండాలు. చిట్టి కి ,అన్నుకు మస్తు నవ్వొచ్చింది. “ఎక్వ మందిని చెయ్యకున్రి బిడ్డా నాయిన కోపానికొస్తడు పెద్ద సారు ఒస్తడంట ” అన్నది అవ్వ. “అవ్వా ఇయ్యాల ఆదివారం గదా.. సారు ఒచ్చుడేంది” అన్న నేను. “పెద్ద సారుకి పనుందంట మొగోల్లని పిలకున్రి.. లొల్లి జేస్తరు.. ఆడోల్లని పిలిచి ఆడున్రి. సారొస్తె కష్టమైతది “అన్నది అవ్వ. “మంచిది తియ్..అన్నూ  నువ్వు, చిట్టి  పొయ్యి అందర్ని తోల్క రా పొండ్రి ” అన్నది అండాలు. “అక్కా నువ్వొస్తెనే పోతా “అన్నది చిట్టి . “అట్లంటె ఎట్లనే ఈడెన్ని పనులున్నయ్! పిలగానికి పిల్లకు బట్టలెయ్యాలె, పీటలెయ్యాలె, అన్నమొండాలె ,లడ్డూలు జెయ్యాలె” అన్నది అండాలు. “పొయ్యిరన్రి, మల్ల  ఆకలయితది”  అన్న. వాల్లు పోతున్రు. “ఓ పొల్ల, సుజాతోల్లను, విమలోల్లను పిలువు యాద్ మర్వకు “అండాలు అరిచింది..”మంచిది” అన్నది అన్ను. అవ్వ  పొయ్యిల కట్టెలు వెట్టి గాస్ నూనె బట్ట పెట్టి, ఇంగ్లం వెట్టింది. పొయ్యి అంటుకుంది. సత్తు గిన్నె తెల్లగ తోమి ఎసరు బెట్టింది. “అవ్వా బియ్యం ఇయ్యి బాయి కాడ కడిగిదెస్త ” అన్న. అవ్వ బియ్యం కొలిచింది.”పైలం బిడ్డా జెరంత తొక్కుడయ్యింది ఆయింత జారేవు” అన్నది అవ్వ. “నువ్వు ఫికర్ చెయ్యకవ్వా “అనుకుంట నేను బియ్యం కడిగిచ్చిన. తొక్కుడు చూడంగల్నె మంచిగనిపిచ్చింది. ఆ తొక్కుడు పక్కకెంచి మట్టి దీసి ముద్దలు జేసి ఎండకు బెట్టిన. మెషీన్ కాడి కెంచి తెచ్చిన బట్టలల్ల ఒక దాన్ని ఒక బొమ్మకు చీర గట్టిచ్చినము. మొగ బొమ్మకు దోతి గట్టి సెల్ల కప్పినము. బాసింగాలు కట్టాలని అందరం ఎదురుచూస్తున్నం. పిల్లకు పిలగానికి బొట్టు వెట్టినం. పిల్ల చెయ్యి కొనాకి జెర కుంకుమ అద్ది “గోరింటాకే” అని నవ్వింది అండాలు. బాసింగాలు చాన పెద్దగయినయి అయితె మానె కట్టేసినం. “పిల్లని పిలగాన్ని పీట మీద కూకోబెడదామావే” అన్న. “ఒద్దే అందర్ని రానియ్యి “అన్నది అండాలు. “రాదా రానోల్లు నచ్చరు ” అన్న. “ఎందుకన్న”ది అండాలు. “మా అమ్మమ్మోల్ల ఊరికి పొయ్యినప్పుడు మా అత్త రెండు చెక్కబొమ్మలిచ్చింది. రాదారానోల్ల నాయిన వొడ్ల పని చేస్తడు కద. నా ఆడ బొమ్మకి చెవులు కుట్టిపిస్తనని తీస్కుంది. నేను మెరుపు దారాలతోని కమ్మలు చేసిన. రేపు మాపు అనుకుంట ఇప్పుడు వాల్ల నాయిన కోపానికొచ్చి ఎటొ ఇసిరేసిండని చెప్తుంది.. నాకు మస్తు కోపమొస్తుంది” అన్న. “మొగ బొమ్మనెందుకిచ్చినవ్ “అన్నది. “ఆడ బొమ్మకి మంచిగ చేతులు దూరముంటయే. చీర కట్టనీకొస్తది. మొగ బొమ్మకి చేతులు మొండానికి అంటుకోనుంటయి. బట్టలు కట్టనీకొస్తల్లేదంటే చేతుల కాడ రంపం తోని కొయిపిచ్చి తీస్కొస్తనంటె ఇచ్చిన”. “అయ్యొ ముందు చెప్పకపొయినావు పిల్వకపోతుంటిమి ఆవ్ గానీ పున్యవతి, బాగ్యవతోల్లని పిలుద్దమా” అన్నది. “వొద్దే వాల్లిల్లు బొందల గడ్డ దిక్కుంటది గద. ఒక పారి  వాల్లింటికి బొందల గడ్డ మీదికెంచి పోతుంటె ఆనందన్న జూసి అమ్మకి చెప్పిండు. అటు దిక్కు పోవద్దని మా అమ్మ ఒట్టేసింది. ఒడ్లోల్ల మనెమ్మకి అటు తిరుగుతుండంగ దయ్యం బట్టిందంట. ఆనందన్నోల్ల గురువు కాడికి తోల్కబొయ్యిన్రంట” అని చెప్పిన.” అవునా” అన్నది అండాలు. అన్ను ,చిట్టి  అందర్ని తోల్కొచ్చిన్రు. కవిత దొంతులు తెచ్చింది. అవి ఐరేని కుండలన్నట్టు. అవ్వ చాప తెచ్చింది. అందరం కూకున్నం. అక్క మెల్లగ బయటకొచ్చింది. పీటేసినం పిల్లను పిలగాన్ని పీటల మీద కూకుండపెడదాం అన్నది అండాలు. “మరి పాట పాడరా” అన్నది అవ్వ. నువ్వు పాడు ,నువ్వు పాడు అని అందరం సిగ్గు పడుతున్నం. సరే పట్టున్రి అందరం కలిసి పాడుదాం అని సీతా రాముల కల్యానము చూతము రారండి పాట వొచ్చినంత పాడినం. మా గుళ్ళె ఏ పండుగైనా ఆ పాట పెడతరు. “కొత్త పాటలు నేర్వలే చెల్లె” అన్నది అక్క. “నోము సిన్మా పాటలు బుక్కు ఇచ్చిండు కదనే రాజు “అన్నది విమ్ల. తెచ్చిచ్చింది అన్ను. “నోము పండించవా సామీ..” అందరం ఎత్తుకున్నం..జెర్రంత పాడి నడిమిట్ల ఇడ్సవెట్టినం.. “ఆదిసేషుని అవతారం నీవైతే నేనింత కాలమూ నోచిన నోము నిజమైతే దైవంగా నా పతినే నేను పూజుస్తే నీ మహిమలు చూపాలీ మా కాపురం నిలపాలీ రావా దేవా”దమ్ము దమ్ము అయింది చిట్టి . “అబ్బ ఎంత ముద్దుగ పాడింది చూడు “అన్నది అవ్వ. “అవ్వు చిన్నీ పాడుడొక్కటేంది మంచిగ సదువుతరు. వీల్ల సోపత్తి బట్టినంకనే అండి గాడికి నాలుగు అచ్చరాలొస్తున్నయ్. వీల్లక్క పొద్దుమీకి సదువు చెప్తది. అండాలును తోలిస్తున్న. ఈ నడుమ జెర మంచిగనే సదువుతుందంట.. టీచరమ్మ చెప్పింది ఇట్లనె పదోదన్న అయితె మంచిగ “అన్నది అక్క. పిల్లని పిలగాన్ని కూకుండబెట్టి పసుపు తాడు కట్టిపిచ్చినం. మొన్న గొల్లోల్ల లలితక్క పెండ్లి కండ్లల్లనే ఉన్నది. పంతులు పాడినట్టు నీరాజనం నీరాజనం.. మాదవుడు కేషవుడు గోపికా వల్లబుడు చిన్నారి క్రిష్నునికి నీరాజనం అని అందరం పాడినం. యాదికున్నవన్ని చేస్తున్నం. “అవ్వా అన్నమయ్యిందా “అన్నది అండాలు. “పొయ్యి ఆపిన బిడ్డా ఉమ్మగిలాల అంత ఉడుకు గిన్నె తేరాదు “అన్నది అవ్వ. సాలోల్ల పోషెట్టి మామ ఇస్తరాకుల యాపారం జేస్తడు. అడివి కెంచి ఆకులు దెస్తడు. అత్తమ్మ, నాగమనెక్క ఆకులు కుడతరు. కుట్టిన ఇస్తరాకులు దుక్నాలకేసొస్తడు స్రీరాములన్న. మేము ఆదివారాలు పొయ్యి కొన్ని ఆకులు కుడుతమంటే కుట్టుమంటరు. కుట్టినంక అడుగు బొడుగు ఆకులు తెచ్చుకుంటం. బొమ్మల పెండ్లి అనుకోంగనే పోయినాదివారం నేను అండాలు పొయ్యి ఆకులు కుట్టి కొన్ని ఆకులు తెచ్చుకున్నం. కొత్త చీపురు పుల్లలు దెచ్చి నాలుగాకులు ఒక్క జతన అల్లినము. ఇస్తరాకులు పరిచి అందర్ని తిందురు రా వదినే, తిందువు రా అక్కా, తిందురు రా అత్తమ్మా అని బొట్టువెట్టి చెప్పింది అన్ను. అక్కకు మస్తు నవ్వొచ్చింది.. అవ్వ అందరి కి ఉడుకుబువ్వ బెట్టి నూరిన చింతకయ తొక్కు తెచ్చి ఏసింది. కడుపు నిండ తిన్నం. ఈత చాప మీద కూకొని మాట్లాడుకుంటున్నం. “బారాత్ తీస్తున్నమా” అన్నది విమ్ల. “బారాత్ ఈడ గాదు, పిలగానోల్లింటికాడ రేపు” అన్నది అండాలు. “పెద్దిందులు” అనడిగింది ఆనంది. ” పిల్లనైతె తోలియ్యనియ్యున్రి అవన్ని రేపు చూద్దారి” అన్నది అండాలు.. చిట్టి  ఇంటికి బొయ్యొచ్చింది అమ్మ ఒడప్పలు పంపింది అందరం పంచుకున్నం. అవ్వకొకటి, అక్కకొకటి ఇచ్చిన. తిన్నంక “ఇగ లెవ్వుండ్రే పిల్లను తోలిద్దాం” అన్నది అండాలు. నేను పిల్లని ఆనంది పిలగాన్ని పట్టుకున్నం. లలితక్క పెండ్లిల మల్లమ్మత్త ఎట్ల జేసిండొ అండాల్కు మంచిగ చెయ్యొస్తది. అండాలు పిల్ల తల్లన్నట్టు. ” ఓమ్మా పొయ్యొస్తనె” లలితక్క లెక్క నేను.. “పొయిరా పొయిరా బిడ్డ పైలం” మల్లమ్మత్త లెక్క అండాలు.. జెర్ర నడిచినం..” ఓయమ్మ పొయ్యొస్తనే..” ఏడ్పు గొంతుతోని అంటున్న. “పొయిర బిడ్డా పొయిరా బిడ్డా “అండాలు అచ్చం మల్లమ్మత్త లెక్క కొంగు కండ్లకడ్డం బెట్టుకోని అంటుంది.. 4 సార్లయినంక “ఒయమ్మ నేను పోనే నాకు బుగులయితుంది” ఎన్కకు ఉర్కొచ్చింది లలితక్క. “బుగులు పట్టకు బిడ్డా, మాపటికి నేనొస్త పొయిరా బిడ్డా పైలం”..మల్లమ్మత్త. ఇగ పొయ్యొస్తా చిన్నీ, పొయ్యొస్త అత్తమ్మ, పొయ్యొస్త అక్కా అని పిల్ల తోని అందరి కాల్లకి మొక్కిపిచ్చినం.. అక్క, అవ్వ నవ్వుతున్నారు మమ్ములను చూసి. ఆల్లు నవ్వుతున్రని చూసి మేము జెరంత ఎక్కువ జేసినము. అక్కకు నవ్వాగుతల్లేదు.. నవ్వుకుంటా నవ్వుకుంటా అమ్మా అన్నది అక్క. “ఏమయ్యింది బిడ్డా “అని అవ్వ అక్కను పట్టుకుంది. “నొప్పైతుంది చిన్నీ” అన్నది అక్క. మేము ఆట ఆపేసి చూస్తున్నం. అక్కని మెల్లగ కొటీడ్లకి తోల్కపొయ్యిందవ్వ. మేము చిన్నిందులెప్పుడు పెద్దిందులెప్పుడు బారత్ కి ఏమేం చెయ్యాలె, ఐరేని కుండలనేం చెయాలె అని మాట్లాడుకుంటుండంగ ” అండాలూ నాయినని పిలువు బిడ్డా “అవ్వ అరిచింది. అండాలోల్ల నాయినొచ్చిండు. “ఆస్పతాల్కి పొవ్వాలె బిడ్డా నెప్పులు మొదలైనయి “అన్నది అవ్వ. “రామ్రెడ్డి సాబ్ కాడికి పొయ్యొస్త “అని నర్సింలు మామ పొయ్యిండు. ఈన మా అమ్మను అక్కా అని పిలుస్తడు, అందు గురించెలి మేము ఈనను మామా అని పిలుస్తం. ఇగ అండాలోల్లమ్మ మా పెద్దక్క కంటె కొంచెం చిన్నదంట. మేము ఆమెని అక్క అని పిలుస్తం. “అండాలు నేను ఒకటే క్లాస్ ల సదువుతున్నం గద మరి నువ్వెందుకు పెద్దగున్నవ్ అక్కెందుకు చిన్నగున్నదని అమ్మని ఒక పారి అడిగిన. అండాలు తొలిచూరు నువ్వేమో నాకు ఆరవదానివైతివి. పెద్దక్క పుట్టినప్పుడు నాకు 13 ఏండ్లు. మన అక్క సదువుకుంటుంది. అండాలోల్లమ్మకి 12 ఏండ్లకే పెండ్లి చేసిన్రంట నా లెక్కనె “అని చెప్పింది అమ్మ. నర్సింలు మామ టాక్టరు  తీసుకొచ్చిండు. మేమందరం మాటలు ఆటలు పాటలు అన్ని బంద్ జేసి ఖాముష్ గూకున్నం.అవ్వ, అక్క ఎక్కిన్రు. “సీకటయ్యెదాంక ఈడనే ఆడుకోన్రి బిడ్డా, ఎన్కసిరికి మామ రాకుంటె అండాలును ,అన్నును మీ ఇంటికి తోల్కపొన్రి ” అని చెప్పింది అక్క. వాల్లు పోంగనే ఇగ పెండ్లి బంద్ జేసి, వనగంట్ల పీట ఆడుకున్నం. చింత గింజల డబ్బల ఒక గురిగింజ కానొచ్చింది.” ఇది ఏం గింజనే” ఎర్ర రంగు దాపెట్టి నల్ల రంగు చూపెట్టింది విమ్ల. “మిరియాలా” అడిగింది చిట్టి . “గురిగింజనే మిరియం గాదు “అన్నది విమ్ల. చిట్టి చిట్టి మిరియాలు- చెట్టు కింద పోసి- పుట్టమన్ను తెచ్చి-బొమ్మరిల్లు కట్టి -బొమ్మరింట్ల బిడ్డ పుడితే -బిడ్డ నెత్తికి సమరు లేద్ నా నెత్తికి సమర్ లేద్-అత్తగారింటికి సల్లకు పోతే -అత్తగారి కుక్క భవ్వుమనే -నా కాల గజ్జెలు ఘల్లుమనెఅందరం లాజిగ పాడినం..
“అమ్మకిప్పుడు బిడ్డ పుడితే సమరు యాడికెంచి తెస్తరొ” అన్నది అన్ను. “నిన్ను అత్తగారింటికి తోలిస్తం తియ్ నువ్వు తెద్దువు సమరు ” అన్నది అండాలు. అందరం నవ్వినం. ఎండవెట్టిన మట్టి లడ్డూలు యాద్కొచ్చినయ్. పెద్దోల్లు లేరు గద పర్వలేదని అందరం తలొక్కటి తిని మూతి తూడ్సుకున్నం. “అవ్వ ఉంటదానె ఈడ్నే” అడిగింది కవిత. “తాతకి చేన్ల పని ఉంటదంటనె, ఒక నెల కాంగనె పోతది అవ్వ “అన్నది అండాలు. “అయ్యో అవ్వ పోతె మనకి బొమ్మలెవలు చేస్తరు” అన్నది అన్ను. “తమ్ముడొస్తడు గదనే కొన్ని దినాలు బొమ్మలఆటలు బంద్” అన్నది అండాలు. “నీ తమ్మునితోని నన్నాడనిస్తవానె “అన్నది కవిత. “ఆ ఆడనిస్త గానీ చింత పండు గొలకలియ్యాలె మల్ల “అన్నది అండాలు. “నేను బెల్లం గడ్డ దెస్తా” అన్నది సుజాత. “మా నాయిన బిస్కట్లు దెస్తే పుడీలకెంచి నీకు రెండు ఇస్త “అన్నది ఆనంది. చీకటయింది ఇగ పోదాం పాండ్రి అనుకుంట తాలమేసినం. అక్క తమ్మున్ని తీస్కోని 3 దినాలకు ఇంటికొచ్చింది. బాబు చాన ముద్దుగున్నడు. అక్కా నేనెత్తుకుంట అన్నా. “తమ్మునికి ఏం పేరు పెడదాం రా “అన్నది అక్క. “తమ్ముడు పుట్టిన టైము చెప్పక్కా పంతులు మామ నడిగొస్తా” అన్న. “ఒద్దు బిడ్డా , నేనెప్పుడు పంతులు కాడికి పోలే. అండాలమ్మకి మొక్కుకున్నందుకు అండాలుకి ఆ పేరు పెట్టిన. అండాలమ్మ పేరు వెడితె మంచిగ సదువొస్తందంట. అన్ను పుట్టినప్పుడున్న డాక్టరమ్మ పేరు అరున. ఆమె లెక్క సదువుకుంటదని అన్నుకు ఆమె పేరు పెట్టిన ” అన్నది అక్క. “తమ్మునికి అంజనేయులని పెడదామక్కా ,అందరి పేర్లు అ తోని ఒస్తయి మంచిగుంటది” అన్న. “నేనదే అనుకున్న బిడ్డా మనసుల , గదే పెడదాం తియ్యి. అనుమాన్ల గుడికి తీస్కపొయ్యి పెడదాం” అన్నది అక్క. రోజు అంజి ని చూసి ఆడుకోకుంటె మాకు పొద్దుపోదు. అక్క అంజికి ఫోట్వ తీపిచ్చింది. ఒక చెయ్యి మీదికి లేపి, ఒక కాలు జెర్రంత మీదికి పెట్టిండు అంజి గాడు ఫోట్వల. మన గుళ్ళె అనుమాన్ల లెక్కనె ఉన్నడని అందరం మురిసినం.
ఇస్కూల్లు మొదలయినయ్. నేరు ఆరుకి పోతున్న. అండాలు ఐదుకి పోతుంది. చెప్ప యాద్ మర్సిన, ఒక యాడాది అండాలుకి అమ్మవారయింది. పరీక్షలు రాయలే. అప్పటికెంచి నా కన్న ఒక క్లాసు తక్కువలుంటది. నేను హై స్కూల్ కి పోవాలె. నాయినకి పైసలొచ్చినయంట చెరువు తాన ఇల్లు కట్టుడు మొదలయింది. నాకు ఇస్కూలు దూరమె అయితది. కానీ ఈడికెంచి పొలాలెంబడి పొవచ్చు. అండాలోల్లింటి కాడికి మస్తు దూరమయ్యింది. ఇగ చెరువు కాడ దోస్తుల సోపత్తయ్యింది. అండాలోల్లింటికి పోతల్లేము. ఈడెవ్వలు బొమ్మల పెండ్లి చెయ్యరు. దుక్నం ఆట, టీచరాట , ఐస్ పైస్ , బొంబాయి, వనగంట్లాట , చీతల పండు  గింజలు బొద్దీలల్ల పెట్టే ఆట ఆడుకుంటం. ఒక నాడు  గుడి కాడ అండాలు కానొచ్చింది. “ఏయ్ వొస్తల్లేరేందబ్బ , అవ్వొచ్చింది బొమ్మల పెండ్లి చేద్దారి వస్తరా” అన్నది. ఎన్నడని అడిగిన. “ఆదివారం రండ్రి “అన్నది. “అవ్వ ఇప్పుడొచ్చిందేంది కోతల టైము కదా “అన్న. అవ్వ అక్కకు చిన్నమ్మ వరసయితది. అక్కకు ఎవ్వరు లేరని అవుసరానికి నర్సిమ్ములు మామ అవ్వని తోల్కొస్తడు. అవ్వ , తాత చేన్లల్ల పనులకి పోతరంట. కోతల టైంల అవ్వ ఎప్పుడు రాదు. “మల్లొక్క తమ్ముడు పుడతడంట. నాయిన తోల్కొచ్చిండు.  రాజ్ కుమారక్క బట్టలు ఇస్తల్లేదే అషోకన్న దుక్నం తీస్కొస్తవా “అన్నది అండాలు. “అషోకన్న మంచోడే పెద్ద పెద్ద బట్టలు ఇస్తడు అడిగితె తెస్త తియ్”అన్న. “అవ్వను అలికినంక ముగ్గెయ్యొద్దను నేనేస్త “అన్నది చిట్టి . “నేను మట్టి లడ్లు చేసి ఆరబెడత “అన్నది అండాలు. “ఒద్దే ఒక ఆంద్రోల్ల పిల్ల కాడ నిజ్జం లడ్లు చెయ్య నేర్చిన నేనొచ్చినంక చేద్దారి “అన్న. “జెల్దిన రండ్రి మల్ల “అనుకుంట పొయ్యింది అండాలు. ఆదివారం పొదుగాల పొయ్యినం. నేను చిట్టి  బాసింగాలు ఇంటికెంచి చేసుకొచ్చినం. అమ్మ 2 పైసలిచ్చింది. 4 పిప్పరమెంట్లు కొనుక్కొచ్చినం. అమ్మను బియ్యమడిగి తెచ్చినం. జెరన్ని బియ్యం నీలల్ల నానవెట్టి అలికిన సావిడి మీద ముగ్గులేసినం. “పా మల్ల అందర్ని పిలుద్దారి “అన్నది అండాలు. అన్ను పండుకుంది. ఇంకా లెవ్వలే. “రాత్రి పెయ్యి ఉడుకు ఉండె, పండుకోని బిడ్డా మీరొచ్చినంక లేపుదురు” అన్నది అక్క. “అక్కా తమ్ముడెప్పుస్తడు” అన్నా. “ఇగ టైమైంది చెల్లె రేపటికో మాపటికో ఒస్తడు” అన్నది అక్క. కవితని పిలిచినం. కొబ్బరి చెట్టు దాటి పెద్ద మోరి కాడికెంచి ఆనందిని పిలిచినం. ” మా అమ్మ జాకెట్టు రాజ కుమారక్కకి ఇచ్చి పొమ్మన్నదే. ఇచ్చి పోదాం “అన్నది ఆనంది. జాకెట్టిచ్చినంక “పెద్ద బుజ్జొచ్చిందంటనే ఒస్తదేమొ అడుగుదామా “అన్నది ఆనంది. పెద్ద బుజ్జి బెస్త బాలమ్మ దుక్నం కాడికి పొయ్యిందంట. ఆడికి పొయ్యి తోల్కొద్దామని ముచ్చట్లు పెట్టుకుంట పోతున్నం. నడిమిట్ల పున్యవతోల్లిల్లొచ్చింది. “ఈందాంకొచ్చినం కదనే పున్యవతోల్లని పిల్లుద్దాం పా ” అన్నది కవిత. అందరం కలిసి అండాలోల్లింటికి పొయ్యినం. అవ్వ బొమ్మలు చేసి పెట్టి బియ్యం కడగనీకి పొయ్యింది.. బొమ్మలకి ముద్దుగ బట్టలు బాసింగాలు కట్టినం.  మేము బాయి కాడున్న రోట్ల నానిన బియ్యం, పిప్పరమెంట్లు ఏసి దంచినం. జెర దంగినంక గట్టిగ లడ్డూలు చేసినం. అండాలు జెర నాకి “మస్తున్నయే” అన్నది. “ఇగ మట్టి లడ్డూలు తినద్దు” అన్న. “ఈ పారి అన్ను, విమ్ల, ఆనంది పిల్లోల్లు మనందరము పిలగానోల్లము “అన్నది కవిత. “మంచిది” అన్నది పెద్ద బుజ్జి . లడ్డూలు తీస్కోని వొచ్చి చూద్దుము గదా అంజి గాడు పెండ్లి పిల్ల బొమ్మని ఇరిసి నోట్లె పెట్టుకోని కనవడ్డడు. అండాలు ఉర్కి బొయ్యి ఒక్కటిచ్చింది. వాడు ఒక్కటే ఏడ్వబట్టిండు. అక్కొచ్చింది “ఎందుకు బిడ్డా తమ్మున్ని అట్ల కొడుతున్న”వనుకుంట.  అంజి గాడు గుక్కవట్టి ఏడ్సుకుంట ఆ పెండ్లిపిల్ల బొమ్మ మీన కక్కిండు. అన్నుకు మస్త్ ఏడుపొచ్చింది. “దాన్ని కడిగిస్తలే బిడ్డా ఏడ్వకు”మంటుంది అక్క. “వాడు కక్కిండు ఆ బొమ్మ నాకొద్ద”ని కింద బడి ఏడ్సింది అన్ను. అవ్వొచ్చి” అన్నూ ఇంకో బొమ్మ చేద్దారి సూరు కిందికెంచి చీపురు పుల్లలు తేపో “అనంగనె పిల్ల లేచి ఉర్కిపొయ్యి పుల్లలు తెచ్చింది. అవ్వ మల్ల బొమ్మ చెయ్యవట్టింది. మనం పోచెట్టి మామోల్లింటికాడికి పొయ్యి ఇస్తరాకులు తెద్దమానె అన్న. “వద్దు బిడ్డా మొన్న అంజి గాని దావతప్పుడు తెచ్చిన ఇస్తరాకులు మస్తున్నయి. మొగులయింది ఏడికి పోకున్రి “అన్నది అక్క. పెండ్లి మంచిగ చేసినం. ఇందులకి బారాత్ కి టైం లేకుండె అమ్మ 4 కొట్టంగనె రమ్మన్నది పెద్దనాయినోల్లు వొస్తరంట. “బారాత్ , ఇందులు వొచ్చే వారం చేస్కుందమె జల్దిన రండ్రి ” అన్నది అండాలు.” పెద్దమ్మోల్లొస్తున్రు గదనే అమ్మ మురుకులు చేస్తది తెస్త తియ్యి” అన్న. ఇంటికి పోంగనె పెద్దమ్మోల్లున్నరు. ఒక వారం ఎట్లయ్యిందో తెల్వలె. శనివారం పొదుమీకి పెద్దమ్మోల్లు ఊరికి పొయ్యిన్రు. చిట్టి కి జెరమొచ్చింది. ఆదివారం పొదుగాల నాయిన చిట్టి ని ఆస్పతాల్ తోల్కబొయ్యిండు. 10 కాంగనె అమ్మ “రేషన్ షాప్ కి పొయ్యొద్దాం రా రా “అన్నది. నేను యాద్ మర్సిన. ఆదివారం బారాత్ ఉండె. “అమ్మా అండాలోల్లింటికి పోదునా” అని అడిగిన. “చెల్లె లేదు కద బిడ్డా మల్ల పోదురు తియ్ . కోపన్ల షక్కరొచ్చిందంట తెచ్చుకుందాం పా ” అన్నది. “నువ్వు కోపన్ కాడ లైన్లుండు ,నేను అండాలుకి చెప్పొస్త చిట్టి  కి జెరమొచ్చిందని. వొచ్చే ఆదివారం తీస్తం బారాత్. చెక్కలు చేసిస్తవా “అన్న. “మంచిది చేసిస్త తియ్ అన్నది అమ్మ. “అండాలుకి మల్ల తమ్ముడు పుడతడంటనే” అన్న. 
“అవునంట మొన్న అక్క కానొచ్చింది” అన్నది అమ్మ. మేము మాట్లాడుకుంట నడుస్తున్నం. పంచాయతాఫీసు కాడ మస్తు మంది ఉన్నరు. మేము పోనిదే మంచిది. ఆఫీసుల ఏమో అయితున్నట్టుంది. నర్సింలు మామ ఆడనియ్యడు. “ఓట్లేసే టయిము కాదు, ఏందో అంత మంది ఉన్నరు” అన్నది అమ్మ. ఆనందన్న సైకిలు మీదొస్తున్నడు. “ఆడ ఏమయితుంది బిడ్డా ?కోపను కారట్లు చేపిచ్చుకునే టైమా?”  అన్నది అమ్మ. “కాదమ్మ, నర్సింలు పెండ్లాం సచ్చిపోయింది” అన్నడు ఆనందన్న. నాకు ఇగ ఏమింటున్ననో తెలుస్తలేదు మస్త్ బుగులయితుంది. “ఏమయింది బిడ్డా మంచిగనే ఉండె గద అన్నది ” రాత్రి నీలాడిందంట. వాతం కమ్మిందంటమ్మా” అన్నడు. “అయ్యొ బిడ్డా ఎంత కష్టమొచ్చింది, చిన్న చిన్న పిల్లలు ఎట్లైతదో ఏమొ ” అనుకుంట అమ్మ నన్ను దగ్గరగ పట్టుకోని అండాలోల్ల ఇంటికి పోవట్టింది. నేను గజ్జ గజ్జ వొనుకుతున్న. “అమ్మా నేను రాను, నేను రాను” అని లాజిగ ఏడ్వవట్టిన. ” ఏంలేదు బిడ్డా బయపట్టకు” అని అమ్మ అంటుండంగనె నేను చెయ్యి గుంజుకోని ఎన్కకు  మల్రి ఇంటికి ఉర్కిన. చిన్నక్క దగ్గరకు తీస్కోని “ఏమయ్యిందే అమ్మేది” అనడిగింది. “అండాలోల్లమ్మ చచ్చిపోయిందంటనే” అని చెప్పి ఏడుస్తున్న. అక్క దగ్గరకు తీసుకొని ఒల్ల పండవెట్టుకుంది. అమ్మ ఇంటికొచ్చింది మద్యానం దాటినంక. “బాలెంత కద బిడ్డా ఒక కంట్ల సూది, ఒక కంట్ల జీడి పెట్టిన్రు “అన్నది. అది ఇన్నంక ఇగ మస్త్ బుగులైతాంది.  రాత్రి చీకటైనంక ఇగ బైటికి పొవ్వుడే లేదు. ఆటలు లెవ్వు పాటలు లెవ్వు. ఎటు చూసిన అక్క యాదికొస్తుంది. కండ్లల్ల సూది, జీడి పెట్టుకొని కానొస్తుంది. ఒక్కల్లముండ వొషమైతల్లేదు. అమ్మ పున్యవతోల్లింటికి పొవ్వొద్దని ఒట్టేసినంక పొయ్యినందుకు ఇట్లయ్యిందేమోనని ఒకటే బాదయితుంది. పిల్లలని అవ్వ తీస్కబొయ్యింది. అక్క పోయిన టైము మంచిది కాదంట పంచాయతి ఆఫీసు ఖాలీ జేసి అండాలోల్లు మా ఇంటి కెంచి ఇస్కూలుకి పొయ్యే తొవ్వల ఉన్న సొంతింటికి పొయ్యిన్రు.  . మామ పెండ్లయిన సంది పంచాతి ఆఫీసులనే ఉన్నరంట. మామ ఇల్లు కట్టిపిచ్చి కిరాయిలకిచ్చిండు. మేము తెల్వొచ్చిన వొద్దిగ ఆదివారాలు ఆఫీసు ఎన్క సావడి మీద బొమ్మలాటలు ఆడుకుంటం. బొమ్మలాటలు ఇష్టం లేకుంటె ఆఫీసుల బల్లల కింద దొంగా పోలీసాట ఆడుకుంటుంటిమి. టైపు మిషన్లు టక టక లాడిస్తం. ఫ్యాక్స్ మిషను సప్పుడంటె మా అందరికి మస్త్ భయ్యం. బెంచీల కింద దాక్కున్నప్పుడు ఆ సప్పుడు ఇనొచ్చిందంటే ఇగ ఆట బంద్ చేసి సావిడి మీదికి పోతం. అండాలోల్లు ఆఫీసు కాడ ఉన్న గుడంగ ఇగ పోకపోదుమేమొ. అక్కను యాద్ చేస్కోని మస్త్ బుగులయితది. ఆఫీసు చూడనీకి భీ బుగులైతుంది. అటు పొవ్వుడు పురాగ బంద్ చేసినం.. ఇల్లు మారినంక మామ పిల్లలను తీస్కొచ్చిండు. అండాలు ఆరుకొచ్చింది. నాతోని ఇస్కూల్కి పోవాలే. ఇస్కూలుకు పోతున్నప్పుడు అండాలు కానొచ్చింది. మొన్నటి దాంక అక్క పెరుగన్నం బుక్క  నోట్లె  పెట్టంగనె ఉంచుకుంట ఊరంత తిరిగిపిచ్చె అండాలు ఇప్పుడు పిచ్చికలను చూపిచ్చుకుంట అంజి గానికి పెరుగన్నం పెడతాంది. “అండీ ఇస్కూలుకి రావానే” అన్న. “రానే అవ్వకు చాతనైతల్లేదు ఈ దయ్యాన్ని చూడనీకి ఇంట్లుండమన్నడు  నాయిన” అని చిన్న పాపని కాల్లతోని తన్నుకుంట అన్నది అండాలు. జెర బయపట్టుకుంటనే పాప దగ్గరికి పొయ్యిన. పాప నిద్రల నవ్వింది. నేను ఉలిక్కి పడ్డ. అండాలుకి , అన్నుకి మామ పోలికలుంటై. అంజిగానికి జెర్ర అక్క పోలిక. యీ పొల్ల అచ్చు కొట్టినట్టు అక్క లెక్కనె ఉంది. “పేరేందే” అన్న. “దయ్యం” అన్నది అండాలు. “కాదే ఎంత బాగుంది చూడు. అమ్మ లాగుందే” అనుకుంట ఎత్తుకున్న. పాప మల్ల నవ్వింది. ఆ నవ్వు అచ్చు అక్క నవ్వు. అక్కా అనుకుంట పాపని దగ్గర తీస్కున్న, మస్తు ఏడ్పొచ్చింది. “దాన్నెత్తుకోకు అది దయ్యం “అన్నది అండాలు. అవ్వొచ్చింది. 
 ” ఊకో బిడ్డా మన రాత బాగలే “అన్నది. “అవ్వా ఇగ ఇప్పుడెట్ల అండాలు ఇస్కూల్కి రాదా “అన్న. “అది జెర్ర సమజ్ జేస్కోని చెప్పిన మాటింటె ఇస్కూల్కి పోవచ్చు ఈ పిల్లకి దయ్యం పట్టింది ఎంత జెప్పిన ఇంటల్లేదు.. నువ్వైన జెర చెప్పు బిడ్డా ఇంటదేమొ” అన్నది అవ్వ . నాకేం సమజ్గాలే . కండ్లు తూడ్సుకుంట జూసిన. “ఇస్కూలిడిసి ఇంట్ల  ఎన్నిదిన్నాలుంటరు బిడ్డా, నాకేమొ చాతగాక పాయే. ఊర్లె ఒక పిల్లకు 10 ఏండ్లకి పెండ్లి జెయ్యంగ యాడాదికే మగడు చచ్చిండంట. ఆమెను మామకు మాట్లాడి వొచ్చినం. ఇటుదిక్కు రోజుల పిల్ల , అటుదిక్కు అంజి గాడు, ఇంకో దిక్కు ఎదిగిన ఆడ పిల్లలు. మామకు డూటి . పిల్లలకు ఆసరైతదని మామ ఒప్పుకుండు. ఇంత ఒండి, పిల్లలని చూసుకుంటె, నేను నిమ్మలంగ తాత తానికి పోత. ఆ ముసలోడు ఆ ఊరిడ్సవెట్టి రాదు. ఇట్లైతె నేనేంగావాలె బిడ్డా “అన్నది అవ్వ. “మంచిగనే చెప్తుందిగదనే అవ్వ, నువ్వు ఇస్కూల్కి రావచ్చు.. అవ్వ చెప్పింది ఇను” అనుకుంట పాపను చూసిన.” ఎ చీ.. అమ్మ పోతె ఇంకో అమ్మ ఒస్తదానే , నాకిష్టం లే ఒక దినం ఈ దయ్యం దాన్ని కొంచవొయ్యి బాయిల పడేస్త “అన్నది అండాలు . “చూసినావ్ బిడ్డ ఎట్ల మాట్లాడుతుందో అంజిగాడు బొమ్మనిరగ్గొడితె ఏంజేసినం , ఇంకో బొమ్మని చేస్కోలేదా అట్లనే!  దేవునింట్ల పీనుగెల్ల ఆడు అమ్మని కొంచవొయ్యిండు ఏదో చేసి ఇంకో అమ్మని తెచ్చుకోవాలే” కండ్లు తూడ్సుకున్నది అవ్వ. “చూడే అండీ ,అచ్చు అమ్మ లెక్కనే కొడుతుందే దీనికి అమ్రుత అని పేడదామావే “అన్న. “ప్రభ  అని పెట్టిన్రు బిడ్డా ఊర్లె “అన్నది అవ్వ. అవునా అనుకుంట ప్రభను ముద్దాడిన. “ఇగ పోతున్ననే ఇస్కూల్ టైమైంది” అనుకుంట పొయ్యిన. రోజు పొదుగాల, పొద్మీకి ప్రభనెత్తుకోనీకి పోతున్నం నేను, చిట్టి . అండాలు ఇస్కూలుకొస్తల్లేదు. మల్ల ఊరికి పొయ్యిన్రు. నెలయినంక తలుపు తీసుందని సూడబోయిన. ఎవలో కొత్తామె ఉంది.”ఎవులమ్మా” అన్నది.”అండాలు లేదా” అన్న. “అండాలూ ఎవలో ఒచ్చిన్రు బిడ్డా “అన్నది ఆమె. అండాలొచ్చింది. చీర కట్టింది. కొత్తగ్గొడుతుంది. “ఈమె నా దోస్తు “అన్నది అండాలు. “అట్లనా రామ్మా కూకో ” ప్రభని ఎత్తుకోనుందామె. “ప్రభలూ” అనుకుంట ప్రభ నెత్తికి నా నెత్తి తల్గించిన. ప్రభ నవ్వుకుంట మీద వడింది. ప్రభనెత్తుకోని అండాలు దిక్కు చూసిన. అండాలు మాట్లాడుతల్లేదు. “ఏందే మాట్లాడుతల్లేవు చీరగట్టినవేంది ఇస్కూల్కి రావా ఇగ” అన్న. “మీ దోస్తుకు పెండ్లయ్యిందమ్మా. రెండు రోజులల్ల అత్తగారింటికి తోలిస్తం. ఈ రెండ్రోజులు జెర అట్కాయించిపో” అన్నదామె. నేను అండాలు మొకం చూసిన. “అమ్మ పోయిన యాడాది లోపు పెండ్లి చేస్తె మంచిదంటనె” అండాలు అన్నది మెల్లగ. “పిలగాని తమ్ముడున్నడు. 9వది చదువుతుండు. అన్నుకి మంచిగుంటదని మాట ముచ్చట అయ్యింది. వొచ్చే యాడాది చెయ్యమంటున్రు ” అన్నది కొత్తామె. “అండాలోల్ల అమ్మ వొయసున్న మా అక్కకు మొన్న పెండ్లి చేసిన్రు. అన్నుకు అప్పుడే పెండ్లా” అన్న నేను పరెషాన్ అవుకుంట. “మిమ్ములను మీ నాయన చదివిపిస్తడు. మా నాయన అట్ల కాదు గద “అన్నది అండాలు. “వేరే ఊరు పొవ్వాలె గదనే నీకు బుగులయితల్లేదా “అన్న. అండాలు నన్ను పట్టుకోని మస్తుగ ఏడ్చింది. కొత్తామె భీ కండ్లల్ల నీలు తెచ్చుకుంది.. అన్ను పెండ్లికి పిలిచిన్రు. అండాలుని అన్నుని చూస్తుంటె బొమ్మల లెక్కనే ఉన్నరు. అన్ను పెండ్లి చూస్తె బొమ్మల పెండ్లి లెక్కనె ఉన్నది. ప్రభ అందరి మీదికి దుంకుతుంది. “ఇగ ఈ బొమ్మకెప్పుడో పెండ్లి “అన్నది ఆనంది. ప్రభ నవ్వింది. మా నాయినకు వొరంగల్లుకు  బదిలీ అయ్యింది. మల్ల ఇగ అండాలోల్ల ముచ్చట్లెవ్వి తెల్వలే.  ఆడ 9 ఏండ్లుండి  నా డిగ్రీ అయినంక మా ఊరొచ్చినం. మంచి కొలువే దొరికింది. చిట్టి  డిగ్రీ చదువుతుంది. అండాలోల్లింటికి పొయ్యిన. ప్రభ కు గాజులు రిబ్బన్లు, పెన్సిల్ లబ్బరు కొన్న. అంజి గానికొక గన్ను. ఇద్దరు వొచ్చిన్రు.  అంజిగానికి నేను యాదున్న. “అక్కా ఎట్లున్నవ్” అన్నడు. “మంచిగున్న తమ్మీ ఇంట్లెవ్వలు లేరా” అన్న. “అమ్మా అక్కొచ్చిందే” అన్నడు. ప్రభ గాజులు రిబ్బన్లు చూసుకుంటుంది. “ఎందుకు చెల్లె ఇవన్ని” అనుకుంట ఆమే లోపటికెంచి వొచ్చింది. “ఫర్వలే , అండాలు గిట్ల పైలమేనా “అన్న. “అన్నుని రెండో సారి కాన్పుకి  తోల్క రావాలే చెల్లె, అండాలు పెద్ద బిడ్డకి చీర కట్టిచ్చి ఇద్దరికి బియ్యం పోద్దామని అనుకుంటున్నం ” అన్నదామె. “అంత పెద్దగయిందా ” అన్న. “ఆ మొన్ననే ఎనమిది పడ్డయి” అన్నది . ” ప్రభకి కట్టిచ్చిన్రా” అన్న.   “మేన మామలు లేరు గద చెల్లె, నాకన్న అన్నదమ్ములుంటే మంచిగుండు ,ఆడవిల్లలకంటె తప్పవు ” అన్నదామె. “అవన్ని ఒద్దు తియ్యక్కా ప్రభకి ” అన్న.  ఆమె అందర్ని మంచిగ చూస్కుంటుందనిపిచ్చింది. అందుకే అక్కా అని పిలిచిన. ఒడిబియ్యాలకి పొవ్వుడు కాలే నాకు. అమ్మ పొయ్యొచ్చింది. మంచిగనే అయ్యిందంట. అన్ను కాన్పుకొచ్చిందంట నాకు తీరికైతల్లేదు పోనీకి. పిలగాడు పుట్టిండని తెలిసి పొయ్యొచ్చిన. అట్లట్ట యాడాదయింది. మా అక్క బిడ్డ సిరిని నవోదయ పరీక్ష రాపిద్దామనుకున్నం. నిన్న ఇస్కూల్ల చెప్పిన్రంట పరీక్ష రాసెటోల్లందరు పెద్దోల్లని తీస్కరావాలె అని. మా అక్క నన్ను పొమ్మన్నది. “నువ్వైతె అన్ని మాట్లాడతవు గదనె పొయ్యి అర్సుకోని” రా అన్నది. మంచిదని పొయ్యిన. ఇస్కూల్ బైట నిలబడ్డ. పిల్లలందరు బైటికి ఒస్తున్నరు. ప్రభ కానొచ్చింది. చెయ్యి పట్టుకున్న ” ప్రభా బాగున్నవా చెల్లె “అని. “బాగున్నక్క మీరెట్లున్నరు “అన్నది. “బాగున్నం నవోదయ పరీక్ష రాస్తున్నవా” అన్న… “నాయిన్నడిగినక్కా ఒద్దన్నడు” అన్నది. “సిరి గురించి మాట్లాడనీకొచ్చిన. ఇద్దరు కల్సి రాస్తె మంచిగుంటది గద” అన్న.  “నువ్వు చెప్తవా నాయినకి నేను గూడంగ రాస్త” అన్నది. “టీచర్ తోని మాట్లాడత తియ్ “అన్న. “సరే అక్కా ఇంటికి రా “అన్నది. “ఆండాలు గిట్ల ఒస్తున్రా “అన్న. “లేదక్క ఆండాలక్కొల్ల అత్తమ్మ కు పానం బాలెదంట యాడాదయింది అక్క రాక. అప్పుడు ఒడిబియ్యాలప్పుడు రాలేదా అంతే ఇగ మల్ల రాలే.  అరునక్కకు అస్సలు చాతనైతల్లేదు, బక్కగైంది కట్టెపుల్ల లెక్క ” అన్నది. “అయ్యో అవునా అమ్మ గిట్ల బాగుందా” అన్న. “బాగుందక్క , అరునక్కని తోల్కొస్తా అంటుంది.. ఆదివారం పోతదేమొ” అన్నది. ఫ్రభ అండాల్లెక్కనే టపా టపా మాట్లాడుతుంది. అన్ను జెర్ర నిదానముంటుండె. సిరి ఒచ్చింది. ” ప్రభ నువ్వు మాట్లాడుకుంట ఉండున్రి, టీచర్ని కలిసొస్తా” అన్న. టీచరు తోని నవోదయ పరీక్ష రాయనీకి ఏమేంచెయ్యాల్నో అడిగిన. ఫ్రభ గురించి మాట్లాడిన. “పిల్ల మంచిగ చదువుతదమ్మ, పెండ్లి చేస్తరంట. వాల్ల నాయినని రమ్మన్న వస్తడేమొ మాట్లాడతా అనుకున్న రాలే “అన్నది. “నేను చెప్పి చూస్త టీచర్. అవసరమైతే మీరు సాయం చెయ్యాలె ” అన్నా. “తప్పకుండ పిల్లని చదివిపిస్తాంటె అంతకంటె ఏంకావాలె. తప్పకుండ ఒస్తా” అన్నది టీచర్.
పొయేటప్పుడు అండాలోల్లింటికి పొయ్యిన. అక్క తోని నవోదయ గురించి మాట్లాడిన.” వొద్దమ్మా మీ మామ ఒద్దంటుండు. ఇగ జెల్దిన పెండ్లి చేసేస్తం” అన్నది. “అక్కా పెండ్లి జెల్దిన చేసుకుంటె ఏమొస్తది. సదూకోనియ్యరాదు ” అన్న. “ఏమో చెల్లె నాకు చదివిపిద్దామనిపిస్తది గాని మామ ఒద్దంటె ఏంచెయ్యాలె” అన్నది. “అక్కా నువ్వు పిల్లలని అంత మంచిగ చూస్తున్నవు. ఫ్రభని నీ సొంత బిడ్డ లెక్కనే పెంచుతున్నవు, రేపు అది పెద్దగయ్యి కొలువు చేస్తుంటె నీకు ఎంత మంచిగనిపిస్తది, అందరు నిన్నెంత మెచ్చుకుంటరు. ప్రభ సోపత్తోల్లెవ్వరైన పెండ్లి చేసుకుంటున్రా.. వడ్లోల్ల మనెమ్మ కాడికెంచి, పని పిల్ల సత్తెమ్మ వొరకు అందరు పిల్లలను పెద్ద సదువులు చెప్పియ్యనీకి కష్టపడుతున్నరు. అందర్ల నిన్నేమనుకుంటరు నువ్వొక్కదానివి నీ బిడ్డకు 10 ఏండ్లకి పెండ్లి చేస్తవా” అన్న. అక్క జెర  మెత్తవడింది. “మంచిది మామకు చెప్పి చూడు పొల్ల చదువుకుంటే మంచిదే” అన్నది. మామొచ్చిండు “బాగున్నరామ్మా” అనుకుంట. “బాగున్నం మామా మీరెట్లున్నరు” అన్న. “మంచిగనె ఉన్నం, కొలువు చేస్తున్నవంట” అన్నడు. అవునన్న. ప్రభ ను చూసి,” అక్కను చూసినవా ఎంత మంచిగ సదివిందొ, కొలువు చేస్తుంది చూడు మస్త్ పైసలొస్తున్నయి” నవ్వుకుంట అన్నడు. “నేను భీ సదువుత నాయినా “అన్నది ప్రభ.” అవును మామ ప్రభని సదివిపియ్యాలె “అన్న . “నాకు సదివిపియ్యాలని ఉంటది బిడ్డా, కానీ ఏంజెయ్యాలె అంజిగాన్ని ఇస్కూల్కే మస్త్ పైసలైతున్నై, ఇగ ఈమె మీద పెడ్తె పెండ్లికెట్ల. పిల్లని అడగొచ్చిన్రు. మాట ముచ్చటకి పోవాలె రేపో మాపో “అన్నడు. “మామా అప్పుడే పొల్లకు పెండ్లేంది. ఇంక 10 ఏండ్లన్న లెవ్వు ” అన్న. “అండి గానికి , అన్నుకు చెయ్యలేదార ,అట్లనే “అన్నడు. “అవ్వు గానీ గీ 10 ఏండ్లల్ల ఎంత మారింది. ఈ ఊళ్ళె అందరు పిల్లలని సదివిపిస్తున్రు. నువ్వొక్కనివే” అన్న. “ఆడవిల్లలకు సదువెందుకు బిడ్డా” అన్నడు మామ. “అగో! ఇప్పటిదాంక నన్ను మీదికెత్తినవ్, ఇప్పుడు గిట్లంటున్నవ్ “అన్న. “మీది వేరేరా.. ఆడవిల్లలు ఎంత సదువుకుంటె అంతకన్న ఎక్కువ సదువుకున్నోన్ని తేవాలె..ఏడికెంచి తెద్దం, మా దాంట్ల పోరగాండ్లు అంత సద్వరు ,అవన్ని ఒద్దుతియ్ “అన్నడు. “మామ, ఇప్పుడు మీ కులపు పిలగాల్లు మంచిగనె సదువుతున్రు. దొరుకుతరు తియ్, అప్పటికి సూద్దారి “అన్న. “నా తోని కాదు బిడ్డా ,మస్త్ పైసలైతై . సూస్తల్లెవ్వా గీ పదేండ్ల సంది పురుల్లు ,పున్యాలు, పిల్లలు ,జెల్లలు మస్త్ కష్టమైతుంది బిడ్డా.. ఇల్లమ్మి ప్రభకు పెండ్లి చేసేస్తె ఇద్దరం ఇగ ఏడ్నో ఓ తాన క్రిష్నా రామా అనుకుంటం “అన్నడు. “ఫైసల్ కాకుంటె సదివిపిస్తవా “అన్న.” ఏంది నువ్వెత్తుకుంటవా..మీ నాయిన నిన్ను నన్ను కలిపి ఉతుకుతడు” అన్నడు. “నాయినేమంటడు  మామా మీ కంటె ఎక్కువనా గానీ ,ఇప్పుడొక ఇస్కూలు పెట్టిన్రు సర్కరోల్లు. మంచిగ చదివే పిల్లలకు 12 దాంక ఉత్తగనే చెప్తరు. తిండి, బట్టలు, పుస్తకాలు అన్ని వాల్లవె. కాని పరీక్ష రాయాలె. అంద్ల పాస్ అయితెనె ఇస్కూల్ల జైన్ చేస్కుంటరు” అని చెప్పిన.” ఏయ్ పోనితియ్ బిడ్డా ఏడేడికి పంపుతరొ ఆడవిల్లలని ఎప్పుడు అట్ల ఇడ్వలే, ఒక్కతి ఎట్లుంటది” అన్నడు. “అయ్యో మామా ఏడ్కి పోవొద్దు లింగం పల్లి కాడ ఈడనే ఉంది. ఒక్కతి కాదు మా సిరిని తోలిద్దామనుకుంటున్నం. ఇద్దరుంటరు ముద్దుగ వారంకొక్క పారి పొయ్యి చూసి రావచ్చు. శెలవులల్ల పిల్లలు ఇంటికొస్తరు” అన్న. “అవునంట మా పెద్ద సారోల్ల పిలగాన్ని తోలిచ్చిన్రంట మంచిగనే ఉన్నదంట గానీ ఏమో బిడ్డ నాకు సమజ్ అయితల్లె “అన్నడు. “మామా, ఇప్పుడేం కాదు గదనె పరీక్ష పాస్ అయినప్పటి ముచ్చట. ఇది నవంబరు గద, పరీక్ష ఫిబ్రవరి రెండొ వారం ఉంటది. మే ల చెప్తరంట పాస్ అయిన్రా లేదా అని. జూన్ కి పొవ్వాలె ఇస్కూల్ల జైన్ కానీకి . డాక్టరు లెక్క సదువుతదని అన్నుకు అక్క డాక్టరమ్మ పేరు పెట్టలేదా.. పరీక్ష అయితె రాయనియ్యి రాదు చూద్దారి” అన్న. “సరె తియ్.. దాంట్లేం పొయ్యేడిది లేదు గద “అన్నడు. అప్పటికెంచి దినాం సిరి తోని ప్రభని కూసోబెట్టి పరీక్షకి చద్విపిస్తున్న. ఫరీక్ష రాసిన్రు ఇద్దరు. ఇద్దరు మంచిగనే రాసినమన్నరు. సూడాలె ఇద్దరికొస్తే మంచిది. ఫ్రభని ఎట్లన్న చదువుకోనియ్యాలె అనుకుని దేవునికి మొక్కిన. పెద్ద పరీక్షలు అయినయ్. “అక్కా మీరు బొమ్మల పెండ్లి మంచిగ చేస్తున్రంట కద అవ్వ చెప్పింది ,మల్ల చేసిన్రా ” అని అడిగింది ప్రభ. “లేదు చెల్లె, నువ్వు పుట్టక ముందు రోజు చేసిందే మల్ల చెయ్యలే, మనసిరిగింది చెల్లె ఇగ చెయ్యబుద్ది కాలే, మీ అక్కల పెండ్లుల్లు చూసినంక ఇగ బొమ్మలెందుకనిపిచ్చింది ” అన్న. ప్రభ ఏందో అనబొయ్యింది గానీ నన్ను అమ్మ పిలిచింది పొయ్యిన. 
మే నెలొస్తుంది. ఇగ రెండు రోజులల్ల నవోదయ రిసల్ట్స్ వొస్తయి. పాసయితె గిన 15 దినాలల్ల పొయ్యేది లేనిది చెప్పాల్నంట.
ఒక దినం ఆఫీసుకెంచి ఒస్తున్నప్పుడు అమ్మ, నాయిన ఎదురయిన్రు. “ఏడికే అమ్మ చీకటైనంక పోతున్రు” అన్న. నర్సింలు మామ పోయిండని చెప్పిన్రు. “పాపం జెర సుస్తుందని పనికి పోలేదంట. 11 గంటలకింత తిని పండుకున్నోడు ఇగ లెవ్వలేదంట. రేపు బొయ్యి అండాలుని, అన్నుని మందలించి రా బిడ్డా “అన్నది అమ్మ. “నాకు పోబుద్ది అయితలేదమ్మా మనసు బాదయితుంద”న్న. “మంచిగుంటాది బిడ్డా పోకుంటె పొయిరా పో “అన్నది అమ్మ. పొయ్యొచ్చిన. పెద్దోల్లందరు మాట్లాడుతున్రు. అక్కను ఊరికి తోల్కపోతరంట. ప్రభకు చూసిన పిలగానోల్లు వొచ్చిన్రంట.. అంజి గానికి చదువెట్ల అని అనుకుంటున్రు. బోడింగు స్కూల్ల ఎయ్యచ్చనుకుంటున్రు. అన్ను, అండాలు మస్తు ఏడుస్తున్నరు. అన్ను చెక్కరొచ్చి పడ్డది. పిల్లలు దాని మీద పడి ఏడుస్తున్నరు. ఎవ్వలు తీస్కున్న ఒస్తల్లేరు. అన్ను బల్మీకి లేచి, పిల్లగాడ్నెత్తుకోని, పిల్లను దగ్గర కూసుండవెట్టుకుంది. అండాలు మొకం 50 ఏండ్ల దానిలెక్క ఉంది. బుచ్చెడ , పెద్ద బొట్టు, పెద్దోల్లు కట్టుకునేటి చీర. 20 తులాల కడియాలు, 20 తులాల పట్టగొలుసులు, 10 తులాల మట్టెలు దాని కాల్లు మొయ్యలేక పోతున్నయి.  ఇంట్ల 10 మంది ఉంటరంట ఇది ఒండకుంటె ఒక్క రోజెల్లదంట. అందరు మొగ పిల్లలేనంట ఇది పెద్ద కోడలంట. పనోల్లు దొరకరంట. బర్రెలున్నయంట. అత్తకు బాలేని కాడికెంచి అన్ని పనులు ఇదొక్కతే చేస్తదంట.  ఇంటుంటెనే కడుపుల తిప్పుతుంది. ఎట్ల చేస్తుందో అంత పని. నేను ఎవ్వలని మందలియ్యలె. జెర్రంత సేపు కూకోని బయటికొచ్చిన.
నవోదయ పరీక్షల సిరి , ప్రభ పాస్ అయ్యిన్రు. ఎట్ల చెప్పాల్నో తెలుస్తల్లేదు. పదొద్దులు అయినంక మాపటికి టీచరమ్మని తోల్కపొయ్యిన . అవ్వ కండ్లు చికిలించి “వొచ్చినావ్ బిడ్డా.. ఎన్ని రోజులయ్యింది నిన్ను చూసి “అన్నది. “అవ్వా బాగున్నవా” అన్న. “ఆ బాగనే బిడ్డా.. మీ బొమ్మల పెండ్లి మస్త్ యాద్కొస్తది ఈ రోజులల్ల ఎవ్వలు ఆడతల్లేరు మీ లెక్క” అన్నది అవ్వ. ఈడ నిజం బొమ్మలకి పెండ్లి చేస్తుంటె ఉత్త బొమ్మలతోని ఎవడాడతడు అనుకున్న. “ప్రభకి పిలగాడిని చూస్తున్నం” అన్నది . “అదింక చిన్న బొమ్మ లాగుంది. దానికి పెండ్లేంది ” అన్నది టీచరమ్మ. “మరి దాన్ని చూసేటోల్లెవలు బిడ్డా తల్లి ,తండ్రి లేని బిడ్డ “అన్నది అవ్వ. “తల్లున్నది గదా.. ఎందుకు లేదు “అన్న నేను. “తల్లుంటే ఏమైతది బిడ్డా చదివిపిస్తదా..తండ్రి ఉన్నట్లైతదా” అన్నది అవ్వ. “తండ్రి ఉండంగ అండాలు, అన్ను ఏంచదివిన్రు” అన్నది టీచరమ్మ. “మీ కులపోల్ల లెక్క మా కులపోల్లు సదువుకుంటారు బిడ్డ.. ఏదో ఇంత బువ్వ ఒండి పిల్లలను చూసుకుంటె అదే ఎక్కువ, సూడు అండాలోల్ల అత్తకు  బాగలేదంటె పదొద్దులు కాంగనె పొయ్యింది. ఆడ పిల్లలకు అదే ఉండాలె బిడ్డా.. అత్త , మామ, పిల్లలు” అన్నది అవ్వ. “అవ్వా దానికి 20 ఏండ్లయిన ఉన్నయా అంత బరువు మోస్తుంది , అన్నును చూడు పానాలు కండ్లల్లకొచ్చినయ్. దానికి నిల్వ చాతనయితల్లేదు కూసున చాతనయితల్లేదు. ఆస్పతాల్ల చూపిచ్చిన్రా” అన్నది టీచరమ్మ. “ఇగ పిల్లలతోని ఎట్లుంటరు బిడ్డా.. అదే మంచిగయితది తియ్యి” అన్నది అవ్వ. “అక్కనెవలు తోల్కపోతరు” అన్న నేను. “ఆ పొల్ల సుట్టాలేవలో ఉన్నరంట. ఆడ్నే ఉంటది ,దిక్కు మొక్కు ఎవలున్నరు దానికి “అన్నది అవ్వ. ” అన్న పించను ఒస్తది కదా.. ఈడ ఇల్లుండంగ అక్క సుట్టాల కాడికి పొవ్వుడెందుకు.. అంజి గాన్ని చదివించుకుంటె కాదా బోడింగు స్కూలుకెందుకు పోవాలె పిలగాడు ” అన్నది టీచరమ్మ. “ప్రభ పరీక్ష పాస్ అయ్యింది నవోదయ ఇస్కూల్కి పొవ్వచ్చు” అని చెప్పిన . ప్రభ కండ్లు మెరుస్తున్నై . అక్క నన్ను చూసింది. “అక్కా నువ్వుండగనె మామ ఒప్పుకుండు గద ప్రభను తోలియ్యనీకి” అన్న.  ఎవ్వలేమి పట్టిచుకుంటలేరు. నేను చిన్నపిల్లనని తీసి పారేసిన్రు . మల్లొక్క పారి చెప్దారని చూసిన. ” ఓ పొల్ల ఏంది సదువు సదువు అని పట్టినవ్. దాని నాయిన పొయినంక ఇగ సదువేంది. పెండ్లి చేస్తె మగడు , అత్త, మామ చూస్తరు. ఈడెవలున్నరు” అన్నడొక పెద్దాయిన. ” ఎవ్వరు అవుసరం లేదు, సర్కారోల్లు చూస్తర”న్నది టీచరమ్మ.”సర్కారోల్లు చూసేదేంది ఆడువిల్లలని ఏడికి పంపేది లేదు. ఇటు తల్లిగారిల్లు అటు అత్త గారిల్లు సమజ్ అయ్యిందా”గట్టిగ అన్నడు. గమ్మున ఊకున్న గానీ ఎట్ల చెయ్యాలని మస్తు పరేషాన్ అయిన. అయ్యో దేవుడా, మాముంటె చెప్పి సంఝాయిస్తుంటి ఇప్పుడెట్ల అనుకున్న.. టీచరమ్మ చెప్పినంత చెప్పింది. ఈ ఊరోల్లైతె టీచరమ్మ మాట ఇంటరు. ఈడ అక్కనిడ్సవెడితె అందరు ఇంకో తాన్నుంచొచ్చినోల్లె. టీచరమ్మ మాట లెక్క చెయ్యలే.
రాత్రంత నాకు నిద్ర రాలే. భగ్గ ఏడుపొచ్చింది.  ఎంకన్నకు మొక్కుకుంట నిద్రలకి జారిన. కలల పంచాయతాఫీసుల పెద్ద సారు కానొచ్చిండు. ఉలికిపడి నిద్ర లేచిన. పొదుగాల 7 దాటింది.  ఆయనెందుకొచ్చిండొ నా కలలకి అనుకున్న .మేము చిన్నగున్నప్పుడు ఆయన మమ్ములను మస్త్ బయపిస్తుండె. ఆ మీసాలు చూడంగనె బుగులయితుండె. ఎప్పుడు మేము ఆయనకెదురు పోకపోదుము.. “పెయ్యి ఉడుకుందని లేపలె బిడ్డా ,ఇంక జెర పండుకుంటవేమొ” అన్నది అమ్మ. “లేదమ్మా పనుంది” అని లేచిన. ఆఫీసుకి రానని స్రవంతి తోని చెప్పంపిన. తయారయ్యి పంచాయతాఫీసు కాడికి పొయ్యిన. “పెద్ద సారుని కలవాలె” అన్న ఆడున్న అటెండరు రామయ్య తోని.. “ఉండమ్మ అడిగొస్త” అన్నడు. రామయ్య ఒచ్చి “జెర్ర సైసు ఎవలో మాట్లాడుతున్నరు. వాల్లు పొయ్యినంక అడుగుత” అన్నడు. ఏవలెవలొ ఒచ్చిపోతున్నరు.
అక్క పోక ముందు రోజు బొమ్మలాటకి ఒచ్చుడే మల్ల ఈ ఇంటికెల్లి  రాలే. టైమున్నది గద, మెల్లగ కొటీడు కాడికి పొయ్యిన. పొయ్యిల్లు దిక్కు తొంగి చూసిన. సావిడి పెల్లలూడి ఉంది. గోడలు ముట్టుకున్న. అక్కా నువ్వే చూడాలే నీ బిడ్డను. నీకు చదువుకునేటోల్లని చూస్తె ఎంత ఇష్టమయితుండె, నీ బిడ్డని చదువుకి పంపు అనుకున్న.  కండ్లల్ల కెంచి నీలు కారుతున్నయి.
రామయ్యొచ్చి సారు రమ్మంటుండని చెప్పిండు. బుగులయింతాంది గాని పని గావాలని తెగింపుతోని పొయ్యిన. నా గుండె కొట్టుకునుడు నాకే ఇనిపిస్తుంది. సారు రెండు మాటలు మాట్లాడంగనె భయమెగిరిపొయ్యింది. ఈన మంచోడే. “ఇంత ప్రయత్నం చేస్తున్నవు చూడు అది నాకు నచ్చింది.. ఆఫీసు కాంగనె నిర్సింలు ఇంటికాడికొస్త , ఆడుండుపొమ్మ”న్నడు. సగం పని అయినట్లే అనుకుంట ఇంటికి పొయ్యి, పొద్మీకి మల్ల అండాలొల్లింటి తాన నిలవడ్డ. లోపటికి పోలె. సారొచ్చిండని రామయ్య చెప్పొచ్చిండు. ఆందరు బయటకొచ్చి తోల్కపొయ్యిన్రు. గోడ పొంటి కుర్సీలేసి కూసోమన్నరు. చాయి చెయ్యుమని ఆడోల్లకి చెప్పొచ్చిన్రు. నేను బయట గోడ పక్కపొంటి నిలవడ్డ. సారెందుకొచ్చిండో అని చూస్తున్నరు. సారెంబడి నలుగురైదుగురొచ్చిన్రు. ఫొలీసు పటేలుని ఎంట తెచ్చిండు సారు ఎందుకో. “నర్సింలు పించను గురించి మాట్లాడదామని ఒచ్చిన. పెద్దోల్లు రండ్రి” అన్నడు. ఇద్దరు మొగోల్లు అక్క చుట్టాలు గావొచ్చు వచ్చిన్రు. “నర్సింలు దిక్కోల్లు ఎవ్వలు లేరా “అన్నడు సారు. ఒక పెద్దమనిషొచ్చిండు.. జగ్మోహనంట ఆయన పేరు. “ఫించను పెండ్లాం పేరుకే పోతది. ఇగ మిలిగిన పైసలొస్తయ్ అవేంచెయ్యాల్నో చెప్పున్రి ” అన్నడు సారు. “పిల్ల పెండ్లికున్నది గద సారూ దాని పెండ్లి మందమొస్తయా “అన్నడు జగ్మొహన్. “పిలగాన్నేం చేస్తరు “అన్నడు సారు.
” పిలగానికేం కావాలె పైసలొస్తె పిల్ల పెండ్లి చేసేస్తం “అన్నడు జగ్మోహన్. “ఏంది పిల్లను చదివిపియ్యర” అన్నడు సారు. “లేదు సారు ఇప్పుడందరమున్నము . ఇది అయినంక ముందుకి ఎవలకెవలో అందరున్నప్పుడైతె మంచిగుంటది “అన్నడు జగ్మోహన్. “ఇప్పుడేం ముంచుకొచ్చింది పిల్ల పెండ్లికి “అన్నడు సారు.   “గదేంది దొరా ఎవ్వులైన ఆడువిల్లలనుంచుకుంటరా “అన్నడు జగ్మోహన్. ” నేను మా ఆఫీసుల మాట్లాడిన. అందరు ఒక్కటే అంటున్నరు. పైసల్తోని ఇంటి మీద రెండు పోర్షన్లు ఎయిపి స్తె కిరాయి వస్తుంటది అవన్ని ఒక తాన పిల్ల పేరుమీదెస్తె, ఇటు సదువు కాంగనె పెండ్లికొస్తయ్.. ఏమంటరు” అన్నడు. ఎవ్వలేం మాట్లాడలె, జెర్రయినంక అక్క సుట్టాలాయన ముందుకొచ్చి, “ఇల్లు కట్టియ్యనీకి ఎవలున్నరు.ఉన్న ఇల్లు కిరాయికిచ్చి దాన్ని వసూలు చేసుడే ఎక్కువ “అన్నడు. అందరు ఊకున్నరు. సారు ఆలోచిస్తుండు. “కరెక్టే నేను ఆలోచించలే “అన్నడు సారు. ఇగ అయిపోయింది అనుకున్న. సారు చెప్పంపిండేమొ టీచరమ్మొచ్చింది.” ఏమ్మా నవోదయ పరీక్షలేమైనయ్ “అన్నడు సారు. “ఆరుగురికొచ్చింది సారూ మన ఇస్కూల్లకెంచి. మస్తు పేరొచ్చింది మన ఇస్కూల్కి “అన్నదామె. “మల్ల పిల్లలేమంటున్రు పోతరంటనా” అన్నడు. “ఐదుగురు పోతరంట , ఇగో నర్సింలు బిడ్డదే తెలుస్తల్లేదు. ఏంత మంది జైన్ అయితరో లీస్టు రేపటికి పంపుమన్నరు” అన్నది. “సూడున్రి, పొల్ల ముద్దుగ పాస్ అయింది. మీకేంది కష్టం సర్కారోల్లు ఇస్తమంటుంటే “అన్నడు సారు.  “పైసలయిపోతయ్ పెండ్లికి మిల్గవు “అన్నడు జగ్మోహన్.” ఫైసలు నర్సింలు పెండ్లాము, ముగ్గురు బిడ్డలు, కొడుకు పేరు మీద 10 ఏండ్లకేద్దాం . మిత్తి కలుపుకుంట మూడింతలయితది. 10 ఏండ్లైనాంక అసలు ఎవరిది వాల్లు తీస్కోన్రి. మిత్తి మందం పిల్ల పెండ్లికియ్యున్రి , ఇంటి కిరాయిలల్ల తల్లి కొడుకులు బతుకుతరు” అన్నడు సారు. “ఇదంత ఆగామాగముంది, పెండ్లి చేద్దారి “అనుకుంట వొచ్చిండు తాత. “ఆవ్ మాకు గుడంగ గదే మంచిగ్గొడుతుంది “అన్నరు అందరు.  ముందుకయితుంది ఎన్క కయితుంది. ఎటూ తెగుతల్లేదు. “మీ ఇష్టమయ్య నేను చెప్పినంత చెప్పిన ఇగ మీరు ఆలోచిచ్చుకోన్రి “అనుకుంట సారు లేచిండు. “పైసల కి ఎవలు రావాలె సారు , పిల్లలందరు ఉండాల్నా “అన్నడొకాయన.” ఆ ఉండాలె గద మల్ల అందరున్నప్పుడు చెప్పిపంపున్రి. కాగిదాలు చేపిద్దం” అన్నడు సారు. ఇగ మాటలన్ని పైసల మీదకు పొయ్యినయ్. నేను బాధ పడుకుంట మెల్లగ కదలవట్టిన. సారు కదిలిండు. ఏమయ్యిందో ఒకాయన గట్టిగ మాట్లాడవట్టిండు, ఇంకిద్దరు ఎగబడి మాట్లాడుతున్నరు. సారు కంపవుండు బయటికొచ్చిండు .ఇంతల పోలీసు మామ అందుకున్నడు. “అరే ఇక్కడున్నోల్లకొక్కల్లకైన తెల్వి ఉన్నాదయ్య. అంత పెద్ద సారు చెప్తుండు ఇనాలని తెల్వదా.. ఆయన తల్చుకుంటె పైసా రానియ్యకుంట జేస్తడు. ఏడ్చుకుంటరు మల్ల అన్నడు” అందరు ఖామూష్ అయ్యిన్రు. “ఇంకొక మాట ఇనున్రి. మీకు తెలుసు కావొచ్చు. ఆడవిల్లకు 18 రాకుంట పెండ్లి చేసుడు తప్పు. ఈడ నేనున్ననని మరిచి మాట్లాడుతున్నరు. అందరినీ బొక్కల ఏస్తా..ఏంది 10 ఏండ్ల పిల్లకి పెండ్లేంది “అన్నడు . నేను నవ్వుకున్న. అటు తిప్పి ఇటు తిప్పి ఆలోచన చేసిన గానీ పోలీసు మామ యాదికే రాలేదు. పోలీసులకి బయపడనోడుంటడా.. అవ్వ ఉర్కొచ్చి ” నీ బాంచను బిడ్డా నువ్వెట్లంటె అట్లనే అన్నది” అందరికి బుగులయ్యినట్టుంది. “మాకు తెల్వక మాటలయ్యా పిల్లను చదివిపిద్దాం గదే మంచిది”అన్నరు . “అమ్మా ఇగ నీ చెల్లె చదువు నీ బాధ్యత.. సల్లగుండు బిడ్డా. ఇగ పోతున్న” అన్నడు పెద్ద సారు. పదమూడో దినం కాంగనె మూడాలున్నయంట గవి రాకుంట అక్కను తోల్కపోనీకి తయారయ్యిన్రు. అంజి గాడు ఇప్పటికి అండాలోల్ల తానికి పోతడంట. పెద్ద సారు ఆస్టలు మాట్లాడి పిలిపిస్త అన్నడు. “ప్రభ మాతోనొస్తది” అన్నది అక్క. ఊరికి పొయ్యినంక పెండ్లి చెయ్యరని నమ్మకం లేదు. “ఒద్దక్క ఈడ ఇస్కూల్ల కాగిదాలు గిట్ల తీస్కోవాలె, ఫోట్వలు తీపియ్యాలె  ,ఇగ వారమే ఉన్నది గద, ప్రభ మా తానుంటది తియ్యి. సిరి గూడ ఉన్నది గదా “అన్న. పాపం పోలీసు మామ రోజు ఒచ్చి పోతున్నడు ఎవలన్న మనసు మార్చుకుంటరేమో అని. ప్రభని తోల్కపోతా “మామకు మొక్కు చెల్లె “అన్న. ప్రభ మొక్కింది. మామ “సల్లగుండు బిడ్డా.. మంచిగ సదవాలే ,ఏంది” అన్నడు. ప్రభ బట్టల సంచి తీస్కోని నా చెయ్యి పట్టుకుంది. జూన్ 1 కి నవోదయకి ఇద్దరిని తోలిచ్చొచ్చినము. అమ్మా సాల్సాలయ్యింది అనుకుంటుండంగ అన్ను కి బాలేదని తెలిసింది. పురాగ పానం మీదికొచ్చిందంట. ఇద్దరు పిల్లలు ఆగమైతున్నరని అన్ను మొగనికి పిల్లనెవలనైన చూస్తున్నరంట. ప్రభ అయితె ఇంట్ల పిల్ల, పిల్లలను మంచిగ చూసుకుంటదని అనుకుంటున్రంట. నాకు డగ్గుమన్నది. అయ్యొ దేవుడా మల్ల మొదటికొచ్చిందనుకున్న. ఈ పిల్లకు పాపము దినామొక గండమొస్తదేందో అనుకున్నము. ఇస్కూల్ కి పొయ్యి తోలియ్యమని అడిగిన్రంట. నేను ఫారం నింపుతున్నప్పుడు గార్డియన్ అని ఉన్న కాడ నాయిన పేరు కాకుంట పోలీసు మామ పేరు రాసి సంతకం పెట్టిపిచ్చిన. ఇస్కూలోల్లు గార్డియను చెప్తే తోలిస్తము ఆయనను రమ్మన్నరంట. ఇగ ఎవ్వలు మల్ల ఇస్కూల్ తానికి పోలే. దసరా సెలవులకి సిరిని ప్రభని తోల్కొచ్చిన.. సుట్టుముట్టు పిల్లలు ఆడనీకొచ్చిన్రు. “అక్కా ఒకటడగాల్నా “అన్నది ప్రభ. “చదువు మానేస్తా అని కాకుంట ఇంకేమన్న అడుగు” అన్న.”బొమ్మల పెండ్లి చేద్దామా , అవ్వ చెప్తుంటె ఎంత బాగుంటదొ మీరు చేసిన బొమ్మల పెండ్లి” అన్నది. “మంచిది చేద్దాము గానీ మన బొమ్మలు అవ్వ చేసిన బట్ట బొమ్మలో ,మట్టి బొమ్మలో కావు. గట్టి బొమ్మలు . చదువుకోని కొలువు చేస్తున్న బొమ్మలు. కొలువొచ్చినంక మంచిగ చదువుకున్నోల్లని చూసి పెండ్లి చేసుకుంటయ్” అన్నా. అందరు నవ్విన్రు. ” అక్కా బొమ్మలు కొత్తవైతె మానె, పెండ్లయితె మీరు చేసిన అట్లనే చేస్తం గదా “అన్నది ప్రభ. నేను నవ్వుకుంట.. ” ఏడికెంచి షురూ చేద్దాం? చిట్టి చిట్టి మిరియాలు కాడికెంచా” అన్న. “కాదు కాదు మట్టి లడ్డూల కాడికెంచి “అన్నది సిరి. అమ్మ పిల్లలొచ్చిన్రని లడ్డూలు మురుకులు చేసింది. నాయిన కట్నాలప్పుడు అందరికి నోటు పుస్తకాలు , పెన్నులు ఇచ్చిండు అమ్మ గాజులు రిబ్బన్లు ఇచ్చింది. పిల్లందరు ఆటలు పాటలు. ప్రభ సదువు పురాగ సాగుతదని చెప్పనీకి అయితల్లేదు గానీ ఎందుకో చాన దినాలకి మనసుల ఏడనో మంచిగ్గొడుటుంది. ప్రభ మొఖం ల అక్క నవ్వు కానొచ్చింది..ఈ దినం  అక్క ఏడున్నా  మురుస్తది ..బొమ్మల పెండ్లి చేసినందుకు కాదు ఒక బొమ్మ పెండ్లి ఆపినందుకు……….
రచన: శ్రీమతి నండూరి సుందరీ నాగమణి 

రేల పూలు! పసుపు పచ్చని వర్ణంతో గుత్తులు గుత్తులుగా పూచి, ఆకాశం అందిస్తున్న కాసులపేర్లల్లే భూమివైపు వంగుతున్న ఈ పూలు… రేల పూలు! ఎంత బావున్నాయో కదా!!
వీటిని చూస్తూంటే మనసంతా ఎంత ఆనందంతో నిండిపోతుందో… ఈ మనోహరమైన సుమాల వంటి గిరిజన తండాల గురించిన కథలే ఈ ‘రేలపూలు’ – శ్రీమతి సమ్మెట ఉమాదేవి కథాగుఛ్చం. ఈ కథలు చదువుతూ ఉంటే కూడా, అదే ఆనందం, అదే సంతృప్తి… ఈ అందమైన పుస్తకంలో పొందుపరచబడిన పదిహేడు కథలూ ఒక దానికి మరొకటి సాటి, పోటీ అయినవే … మనసును ఆలోచింపజేసేవి, గుండెను తట్టి లేపేవి, మెదడుకు స్పందన కలిగించేవి… మొట్టమొదటి కథ ‘అస్తిత్వం’ నుండి చిట్టచివరి కథ ‘వారధి’ వరకూ ఆపకుండా చదివించే పుస్తకం ఇది. మరి ఈ కథావలోకనం చేద్దామా ఒక్కసారి?
అది ఒక బడి. ఆ బడి ఆ గిరిజన తండాలో ఉన్నది. అక్కడ ఒక గిరిజన ఉపాధ్యాయుడు చేర్యా కూడా ఉన్నాడు. అక్కడ పిల్లల పేర్లు అన్నీలాల్, పోలీ, అమ్రు, సాల్కి, సక్రూ, రాంనాయక్, హర్యాలాల్, బిక్కూలాల్ వంటి అందమైన అమ్మా నాన్నలు పెట్టిన పేర్లు కాదు. బళ్ళో టీచర్లు పెట్టిన అనిల్ కుమార్, ప్రవల్లిక, అనూష, శైలజ, పవన్ కళ్యాణ్, రాంచరణ్, హరీష్, మహేష్ బాబు… ఈ పేర్ల తేడా వలన ఏమైనా సమస్యలు తలెత్తాయా? ఏం, మాకు మాత్రం మంచి పేర్లు, ఆధునికంగా వినిపించే పేర్లు వద్దా?’ కోపంగా అడుగుతాడు చేర్యా పంతులు గారు. అలా మార్చమని పిల్లలూ, తల్లిదండ్రులు కూడా ముచ్చట పడతారు. మరి చివరికి ఆ పేర్ల వలన ఏమైంది? ఈ కథలో మనకి గిరిజన తండాల ప్రజలు ఎంతో సంబరంగా జరుపుకొనే పండుగలు, వాటి గురించి సృజనాత్మక శక్తితో చిన్నపిల్లలు వ్యాసాలూ వ్రాయటం –  ఎంతో చక్కగా ఆవిష్కరించబడిన ఈ కథ ‘అస్తిత్వం’ తో ఈ తీయని కథల ప్రపంచం లోనికి మనం తొలి అడుగులు వేస్తాం…
రెండవ కథ ‘బిజిలి’ ఇంట్లో కరెంటు దీపం ఉంటే బాగా చదువుకుని, జీవితంలో విద్యాదీపం వెలిగించుకోవచ్చని ఆరాటపడే చిన్నారి సాల్కి కథ ఇది. అయితే అక్రమ పద్ధతిలోనైనా  ఆ దీపపు వెలుగులు పొందాలని ఆశించిన ఆ కుటుంబానికి, సాల్కికి ఏమయింది? విధి ఏ బహుమతి ఇచ్చింది? కథ చదవటం పూర్తయేసరికి అక్షరాలు మసకగా కనబడతాయి మనకి విద్యుద్దీపం కాంతిలో కూడా… నీటి తెర పలుచగా అడ్డుకుంటుంది కదా మరి! ఈ కథ ఉపాధ్యాయ మాసపత్రిక వారి కథల పోటీలో ద్వితీయబహుమతిని గెలుచుకొని  మార్చి 2012 సంచికలో ప్రచురించబడింది.
తరువాతి కథ ‘చాంది’. చాంది, తమ్ముడు, చెల్లెలు బడిలో  చదువుకొంటూ ఉంటారు. వాళ్లకి చదువంటే ప్రాణం. అకస్మాత్తుగా విధి వైపరీత్యం…అమ్మేది? నాన్నకి బుద్ధి చెప్పరేం ఈ కులపెద్దలు? అయ్యో, ప్రేమించుకున్న పిన్ని తార, బాబాయ్ బిక్కూలాల్ లను విడదీస్తారా? గొంతు చించుకొని తన తండాలోని బంధు వర్గాన్ని నిలదీస్తుంది చాంది. ఆ పొలికేకకు తోక ముడుస్తుంది బంధు గణం. చక్కని ముగింపుతో – బాగా ఆకలివేసినప్పుడు మృష్టాన్నం తిన్నంత తృప్తినిస్తుంది ఈ కథ.
దివిలి! అడవిలోని పువ్వుల్లో పువ్వుగా, చెట్టులో చెట్టుగా, పిట్టల్లో పిట్టగా ఆనందించే దివిలి ఒక బంగారు బొమ్మ. ఆమెకు అనురాగాన్ని పంచే అన్న రూప్లా. అతను చదువుకోవటానికి పట్నం వెళ్లినప్పుడు దివిలికి ప్రాణంలో ప్రాణమైన పువ్వులనే ఎరగా వేసి ఆమె మానాన్ని కబళిస్తాడు రాజు నాయక్. పెళ్లి కాని తల్లి అయిన చిన్నారి దివిలి తన పాపకు జన్మనిచ్చి కన్ను మూస్తుంది. ఆ పాప విరిని తన ప్రాణంగా చూసుకుంటూ, రూప్లా  తన చెల్లెలు దివిలి సమాధి దగ్గర పూలు పెట్టి, పాపను చూపించే ఘట్టంతో కథ ముగుస్తుంది. అన్నంటే ఇలానే ఉండాలి అనిపించే ‘రూప్లా’ పాత్ర, తుమ్మెద వంటి రాజూనాయక్, పసిపాప వంటి దివిలి… మన మనసులో అలాగే నిలిచిపోతారు. ఈ కథ చదివిన తరువాత మన మనసును ఎవరో పట్టి నొక్కేసిన భావన కలుగక మానదు. తండా ప్రజల చిత్రమైన ఆచార వ్యవహారాలను కూడా తెలుసుకోగలుగుతాము ఈ కథలో…
‘జై జై జై గణేశా!’ ఈ కథలో రజని పాత్ర చిత్రీకరణ అద్భుతం. తండాల్లో ఇంటింటికీ తిరుగుతూ, అందరికీ మందులు ఇస్తూ, వారి ఆరోగ్య పరిరక్షణకై పాటు పడుతూ, అందరినీ పేరు పేరునా ఆప్యాయంగా పలకరించే రజని ఒక ప్రభుత్వోద్యోగి. అందరికీ ఆప్తురాలు… తండాల్లోని ప్రతి అబ్బాయికీ ఆమె అక్కే… పెద్ద వినాయకుడిని తెచ్చుకుని గణేష్ చవితి పూజలు చేద్దామని ముచ్చట పడిన తండా యువకులు, యాక్సిడెంట్ పాల్పడిన రజనక్క కోసం వసూలు చేసిన చందా మొత్తాన్ని ఖర్చుపెట్టి ఆమెను ఆస్పత్రి లో చేరుస్తారు. ఒక పెద్ద మట్టి వినాయకుడిని చేసుకుని పండుగ జరుపుకుంటారు. నిమజ్జనం రోజున తన ప్రాణాలను కాపాడిన తమ్ముళ్ళను చూడటం కోసం రజని వస్తుంది. అందరూ కలిసి పండుగ జరుపుకుంటున్న ఆ సమయంలో ‘ఈ  తండాయే  తన పుట్టిల్లని, తనను కాపాడిన తమ్ముళ్ళే తన వారని, ఆ వినాయకుడే తన వేల్పని మొక్కుకోవటానికి వచ్చింది మీ అక్క…’ అని రజని భర్త చెప్పిన మాటలు ఆ తమ్ముళ్ళ మనసులని, మన మనసుల్నీ కూడా చెమరింప జేస్తాయి…
‘కేస్లా’ ఇంజనీరింగ్ చదువుతున్న ఒక యువకుని కథ. ‘ఓ పాలబుగ్గల చిన్ని రైతా…’ చదువుకోవాలని తపించే ఒక బాలుడి కథ…రెండు కథలు కూడా మనని ఆలోచింప జేస్తూనే పరిస్థితుల పట్ల మనకి ఒక బాధను, ఆవేదనను కలిగిస్తాయి కూడా.
‘తావుర్యా’ – ప్రాణాలను పణంగా పెట్టి మొక్కజొన్న కంకులు పండించుకుంటారు తావుర్యా, అతని  కుటుంబసభ్యులు. ఆ పంటను కోతులు వచ్చి తినేస్తూ నాశనం చేస్తూ ఉంటాయి. వాటిని బెదరగొట్టటానికి ఎలుగుబంటి చర్మంతో చేసిన దుస్తులు ధరించి వాటి బారినుండి పంటను కాపాడుకుంటూ ఉంటారు తావ్యుర్యా పిల్లలు ఇద్దరూ… అయితే మొక్కజొన్న కంకులు ఎదుగుతూనే ఉంటాయి, దొరగారికీ, కుటుంబ సభ్యులకూ వారి బంధు వర్గానికీ కంకులు కాల్చి ఇవ్వటమో, మక్క గారెలు చేసివ్వటమో తప్పదు వీరికి… పిల్లలు నోరు తెరిచి అడిగినా ఒక్క కంకి కూడా ఇవ్వని తావుర్యా భార్య వాటిని  దొర కుటుంబానికి ఇచ్చినప్పుడు అసహాయతతో కన్నీరు కారుస్తుంది. పంట చేను మొత్తం సగానికి పైగా  కంకులు లేకుండా ఖాళీ అయి, చిందర వందరగా ఉన్నప్పుడు కోతులు మళ్ళీ వస్తాయి. వాటిని బెదిరించబోయిన పిల్లలతో ‘వాటిని తిననీయమని, మనుషుల్లా కాక అవి కడుపు నిండిన వెంటనే తమకూ కాసిని కంకులను మిగిల్చి  వెళతాయని’ చెబుతాడు తావుర్యా… తండావాసుల కృషిని, ఘర్మ జలంతో పండించుకున్న పంటలనూ దొరలు  ఎలా దోచుకుంటున్నారో తెలియజెప్పే ఒక మంచి కథ ఇది.
‘వాన’ – వర్షంలో బాగా తడిసిపోయి ఇంటికి చేరలేని మాలపల్లి పిల్లలను తన ఇంటికి తీసుకుపోయిన తండా వాసుడు సోమ్లా, ఆ పిల్లలకు భోజనం పెట్టి, తమ గుడిసెలోనే కొంచెం చోటిచ్చి నిద్రపుచ్చిన అతని భార్య పోలి తండావాసుల ఆగ్రహానికి గురియౌతారు. తెల్లారేసరికి తాము ‘వెలి’కి సిద్ధంగా ఉండాలి అనుకుంటారా దంపతులు. అనుకున్నట్టే ఊరి పెద్ద వచ్చి వారిని బెదిరిస్తాడు. అయితే ఆ పసిపిల్లల ముఖాల్లో అమాయకత్వాన్ని, దైన్యాన్ని చూసిన ఆయన క్షణంలో మెత్తబడిపోతాడు. ఎంతో ఆదరంగా ‘మీకోసం ఎంతో ఆరాటంగా ఎదురు చూసే మీ అమ్మానాన్నల దగ్గరకు త్వరగా వెళ్ళండి’ అని చెప్పేసి అక్కడి నుండి వెళ్ళిపోతాడు. వాన వచ్చి మలినాలను కడిగేస్తే ప్రకృతి  స్వచ్చంగా మెరిసినట్టు,  భేదాలు కడగబడిన మనసులు సైతం స్వచ్చం అవుతాయి. దిగువ వర్గాలలోనూ ఎన్నెన్నో భేదాలున్నాయి అని తెలియజెప్పే కథ… వర్షంలా వాటిని అన్నింటినీ కడిగేయాలని ఉద్బోధించే మంచి కథ ఇది.
‘కమ్లి’ – భార్యను ఎంతగానో ప్రేమించే సూర్యా కథ ఇది… ఆడపిల్లను కన్నందుకు అనుదినమూ అత్త తో మాటలు పడే కోడలి కథ… చివరికి అపస్మారక స్థితిలోనికి వెళ్ళిన కమ్లీ ఎవరి పిలుపుతో మృత్యు ముఖంలోనుంచి తిరిగి లేచింది? ఎవరి స్పర్శతో జీవాన్ని నింపుకుంది? ఈ ప్రశ్నలకు జవాబులు తెలియాలంటే కథ చదవాల్సిందే. సాహితీ స్రవంతి వారు నిర్వహించిన బ్రౌన్ అకాడమీ బహుమతి పొందిన కథ ఇది.
‘గిరికానదీపం’ – జాలా చదువుకున్న యువతి. చిన్నతనం నుంచీ తన తండాకు మంచి జరగాలని, తన తోటిపిల్లలు అందరూ వెట్టి చాకిరీకి బలి కాకుండా చదువుల తల్లి ముద్దుల బిడ్డలు కావాలని కలలు కని వాటిని సాకారం చేసుకోవటానికి అంతో ఇంతో కృషి చేసిన అమ్మాయి. చదువుకుని, టీచర్ ట్రైనింగ్ అయి, తౌర్యా అనే బస్తీలో ఉద్యోగం చేస్తున్న యువకుడిని వివాహమాడుతుంది. కాని అకస్మాత్తుగా అతనితో విడిపోయి, తన బ్రతుకు తాను  బ్రతకాలని నిర్ణయించుకుంటుంది… అందుకు కారణాలేమిటి? కథంతా పూర్తయే సరికి మనం కూడా మనసారా అభినందిస్తాం సుమండీ జాలా నిర్ణయాన్ని… నవ్య వారపత్రిక వారు నిర్వహించిన కథలపోటీలో విశేష బహుమతి గెలుచుకున్న కథ ఇది.
‘చీనా’ – ఇలాంటి అన్న ఉండాలి… ఇలాంటి మామ ఉండాలి… ఇలాంటి కొడుకుండాలి… ఇలాంటి భర్త ఉండాలి… అని అందరూ చీనానే కోరుకుంటారు. అంత యోగ్యుడైన యువకుడు అతను. అలాంటి చీనా జీవితంలో ఎందుకా వెలితి? సాహిత్యప్రస్థానం మాసపత్రికలో జనార్దన మహర్షి పురస్కారం పొందిన ఈ కథను చదవకుంటే ఒక మంచి కథను చేజార్చుకున్నట్టే.
తరువాతి కథ ‘అల్యా’ – తండా యువతి అల్యా, ఉత్తర దేశం నుంచి వలస వచ్చిన చందర్ ల ప్రేమ గాథ ఇది… ఆద్యంతమూ లలితమైన ప్రణయంతో, మురిపాలతో మనకు ముచ్చటగొలిపే కథ. ‘ఆశలు’ – బడిలో ఉచితంగా ఇచ్చిన బూట్లను పిల్లలు ఎందుకు ధరించటం లేదు? ఆర్ద్రతను కలిగించే కథ ఇది. ‘హాథీరామ్’ – కోతులను ఎంతగానో ప్రేమించే జంతుప్రేమికుని కథ.
‘అమ్రు’ – ఆమెకు భర్త చనిపోయిన అనంతరం ఆ ఠాణా లో కొలువు దొరికింది. నైట్ వాచ్ ఉమన్ గా చేరిన అమ్రూ పట్టుదలగా తన కూతురితో పాటుగా పదవతరగతి పరీక్షలు పాసై అదే ఆఫీసులో అటెండర్ పోస్ట్ సంపాదించుకుంటుంది. తనపై కన్ను వేసిన  పై అధికారుల పన్నాగాల నుండి తనను తానూ రక్షించుకుంటుంది… ఆపై యూనియన్ లీడర్ గా ఎదిగి, ఆ అధికారులే ఆమెతో అతి జాగ్రత్తగా మాట్లాడే పరిస్థితిని తీసుకు వస్తుంది. చాల మంచి కథ ఇది.
‘వారధి’ – బయటి ప్రపంచానికి, అడవిలో దాగి ఉన్న ఆ తండాకి వారధి – ఊరికి కొత్తగా వేసిన బస్సు… ఆ బస్సు రావటం కోసం టీచర్లు తన్వీ, శాలిని ఎంతగా ప్రయత్నించి సాధించారో, చివరికి ఎంతగా విలపించారో తెలిపే హృద్యమైన కథ.
మొత్తం పదిహేడు కథలూ పదిహేడు మణిపూసలై మెరుస్తాయి ఈ కథల సరంలో… ‘ఆకులో ఆకునై, పువ్వులో పువ్వునై’ అన్నట్టుగా ఉద్యోగ రీత్యా అడవితల్లి ఒడిలోనే ఉంటూ అడవిబిడ్డలకు విద్యను నేర్పించే రచయిత్రి సహజంగానే ప్రకృతి  ప్రేమికురాలు కావటంతో, స్వచ్చమైన, సహజమైన అడవి అందాల సౌకుమార్యాలు ఈ కథలకు అలంకారాలు అయ్యాయి. రచయిత్రి శ్రీమతి సమ్మెట ఉమాదేవికి ఈ మంచి గ్రంథాన్ని రచించినందుకు  అభినందనలు తెలుపుతూ, ఆమె లేఖిని నుంచి మరిన్ని మంచి కథలు రావాలని మరీ మరీ ఆకాంక్షిస్తున్నాను. శుభమస్తు!
***
రచన: మన్నెం శారద
నాకు స్పృహ వచ్చేసరికి మంచమ్మీద పడుకుని వున్నాను. ఎదురుగా హరి డాక్టరు గారు. ఆయన భలే వుండేవారు. ఆయనంటే నాకు చాలా ఇష్టం. తెల్లగా పొట్టిగా గుండెల మీదకి టై చేసుకుని, తెల్లగా ఎగురుతున్న జుట్టుతో…ముఖ్యంగా ఎన్నడూ వీడని చిరునవ్వుతో.. నీరసంగా తేల్చినట్లు మాట్లాడుతూ…! మా దొడ్డమ్మ కి తరచూ కడుపు నొప్పి వచ్చేది.
ఆయన మా ఫామిలీ డాక్టరు!
వెంటనే మా మామయ్య లేకపోతే.. జగన్నాధపురం శివాలయానికి ఎదురుగా వున్న ఆయన డిస్పెన్సరీకి రివ్వున పరిగెత్తుకెళ్ళి “డాక్టరుగారూ, మా దొడ్డమ్మ కి బాగా లేదు” అనే దాన్ని”.
“మళ్ళీ ఏవయిందే?” అనే వారు మెడికల్ కిట్టు సర్దుకుంటూ.
వెంటనే ఆయన ఆలస్యం చేయకుండా బయల్దేరేవారు. నాకు ఆయన వస్తుంటే చాల సరదా. ఎందుకంటే ఇప్పుడు నేనాయన కారులో వెళ్ళొచ్చు. అది కన్ వర్టబుల్. ఎండలేకపోతే హాయిగా ఓపెన్ టాప్ లో రావొచ్చు.
పెదనాన్న వుంటే కూడా సరదా. ఆయనకీ కారుండేది. అప్పుడిలా ఎవరికిబడితే వాళ్ళకి కార్లుండేవి కాదు. చాల అర కొరా కనిపించేవి.
ఇప్పుడు హరి డాక్టరుగారు నా కోసం వచ్చేరు.
ఏం చేసుకున్నావే… చిలకెందుకు? పిచ్చి మొహమా!” అంటూ ఇంజక్షన్ చేసేరు. దెబ్బలకి డ్రెస్సింగ్ చేసి చారన్నం పెట్టండి దీనికి. దెబ్బల  వల్లన వచ్చిన జ్వరమే, ఫర్వాలేదు” అని చెప్పి వెళ్ళిపోయారు.
మా మామయ్య డాక్టర్ని సాగనంపడానికి వెళ్ళాడు.
మా అమ్మ సహనంగా కోపాన్ని అణచుకుంటూ నా వైపు చూస్తోంది.
నేను ఠక్కున కళ్ళు మూసుకున్నాను.
నొప్పి ఎక్కువగానే వుంది… ఇక ఆవిడ తిట్లకి నేను సిద్ధపడుతూ.
“అన్నీ పిచ్చి పనులే దీనివి! సరే, దాన్ని పడుకోనివ్వండి. పదండి, పదండి” అంది మా అమ్మమ్మ అందర్నీ.
మా అమ్మ సణుక్కుంటూ వెళ్ళిపోయింది.
“ఇప్పుడు అమ్మమ్మ-నేను!:
ఒక కన్ను తెరచి వాతావరణం చూసి అమ్మమ్మా!” అన్నాను మెల్లిగా.
“మాట్లాడకు, చంపేస్తాను. అదింకా నయం వళ్ళంతా చీరేసింది. ఏ కళ్ళల్లో అన్నా పొడిస్తే గుడ్డి బతుకయ్యేది. నిన్ను చూస్తే నాకే తన్న బుద్దవుతుంది. అయినా ఏది తోస్తే అది చెప్పేసావా?” అంది కోపంగా.
ఇంతలో మావయ్య వచ్చేడు డాకటుగారిచ్చిన మందుకు తీసుకుని.
“లే”! మందులేసుకో. ఘనకార్యం చేసేవుకాని” అంటూ తిడుతూ మందులేసారు.
“నారాయణా! ఇక దాన్నే మనకు!” అంది అమ్మమ్మ. మావయ్య వెళ్ళిపోయాడు.
వారం రోజులు మంచమ్మీద పడుకోవడం ప్రాణాంతకమయింది నాకు. అప్పటికీ ఇప్పటికీ అంతే!
గాయాలు మానేయి కాని.. మచ్చలు మిగిలేయి.
మా అక్క చేతే మా అమ్మ హార్లిక్సు, సగ్గుజావ… ఇత్యాది పంపించింది గాని… నా గదిలోకి రాలేదు.
మా హేమక్క, ఇందిర, లలిత నన్నో అపరాధిలా చూసి వెళ్తుండే వారు.
అలా ఆ ప్రహసనం ముగిసింది.
                                                                **********
పెదనాన్నకి అమలాపురం ట్రాన్స్ ఫరయింది. మేమంతా అమలాపురం వెళ్ళాం. నన్ను, హేమక్కని తీసుకెళ్ళేరు పెదనాన్న. హేమక్క మా దొడ్డమ్మ కి పెట్. ఇద్దరూ కలిసి (తెగ) చదివేసేరు. ఎప్పుడూ చాల ఫేషన్ గా తయారయి ఆకాశం నుండి ఊడిపడ్డ దేవ కన్యలా భావించుకునే వారు. ప్రతి సంవత్సరం పాస్ అవ్వడమే గగనం.
అంచేత హేమక్క ఎప్పుడూ అమ్మాయి లాగే భావించుకునేది. పోలీసు ఆఫీసరు ఇంటి మర్యాదలకి బాగా అలవాటు పడింది. తన హైస్కూలు స్టడీస్ వరకు వాళ్ళింట్లోనే పెరిగింది.
అంతవరకయితే ఫర్వాలేదు గాని.. మమ్మల్ని చాలా తక్కువ గా చూడటానికి ప్రయత్నించేది. ప్రస్థుతం చాల చిన్నవాళ్ళం కాబట్టి… ఆ అరమరికలు అర్ధం కాని స్థితి!.
అమలాపురం లో ఇంటికెదురుగా గోదావరి కాలవ వుండేది. కాలవ అవతల సి.వి గారిల్లు. ఇవతల పెదనాన్నగారిది.
మధ్యలో అటూ ఇటూ వెళ్ళడానికి వీళ్ళకి మాత్రమే ప్రత్యేకించి ఒక గూటి పడవ వుండేది. గూడంటే… చెక్కతో చేసిన గది. లోపల సోఫాలుండేవి. పడవ నడిపే ఒకబ్బాయి, కానిస్టేబుల్ సర్వదా అందులో వుండేవారు!.
ఇక మా కాలక్షేపానికి కొదవలేదు.
అందులో ఎక్కడం అవతలి ఒడ్డుకు వెళ్ళడం… మళ్ళీ ఇటు రావడం!
కొంతసేపు కాలవలో ఇష్టమైనంత దూరాలు వెళ్ళడం! అప్పుడే కోనసీమ అందాలు నా మనసులో చిత్రించుకు పోయేయి. పెదనాన్న వుంటే.. ఎక్కడికో చోటకి తీసుకు వెళ్ళేవారు.
కాకినాడ నుండి కోటిపల్లి రేవుకి కారులో వెళ్ళడం…. అక్కడ రెండు నాటు పడవల్ని కలిపి తాళ్ళతో బిగించి కట్టడం… చెక్కలు వేసి డైరక్టుగా కారుని ఆ పడవల మీదకి ఎక్కించడం ఆ కారులు బిల బిల లాడుతూ… కేరింతలతో మేము!
ఆ పడవలు కాని.. ఖర్మ కాలి తాళ్ళు తెగి విడిపోతే… అంతే సంగతులు! కాని… మాకా భయం తెలీదు.
పెదనాన్న కొన్ని లంకల్లో పడవ ఆపించేవారు!
అక్కడ టెంట్ లో కొన్ని గంటలు మకాం!
బారులు బారులు చేపలకు అలల్ని పరిగెత్తే కొంగలు! ఇంకా పేర్లు తెలీని పక్షులు!
ఇప్పటి తరానికి తెలీని ఎన్నో అందమైన అనుభూతులు!
పెదనాన్న దిగి కాసేపు ఈత కొట్టేవారు!
నాకు నీళ్ళంటే చిన్నప్పుడు చాల పిచ్చి!
నదుల్లో దిగాలని… ఈత కొటాలని చాల కోరికగా వుండేది. పెదనాన్న నా చేయి పట్టుకుని కొంతవరకూ తీసుకెళ్ళేవారు గాని… అంతసేపూ మా హేమక్క చచ్చిపోతుంది పెదనాన్నా, సుడిగుండాలుంటాయి అని ఏడ్చి రాగాలు తీసేది.
‘చీ! పిరికి మొహమా! అని పెదనాన్న ఒడ్డుకి తీసుకొచ్చే వారూ.
అలా జరిగేది మా అమలాపురం ప్రయాణం!
అమలాపురం లో మా పెద్దక్కకి (కృష్ణక్క) కి సంగీతం మాస్టారిని పెట్టేరు.
ఆయన చాల బాగా పాడేవారు. మంచి విద్వాంసుడు! పేరు గుర్తులేదు.
మా కృష్ణక్క పాట చాల తియ్యగా పాడేది!
కాని ఏ విద్య మీద ఆశక్తి లేదు!
‘మా పెదనాన్న గారి గుణం, ఆలోచనలు ఏవీ తనకి రాలేదు.
నేను బాగా చిన్నదాన్ని కావడంతో ఆమె చేసే అల్లర్లని ఎంజాయ్ చేసి ఫాలో అయ్యేదాన్ని.
ఒకరోజు మాస్టారు వచ్చే టైముకి నాకో పని చెయ్యమని చెప్పింది.
“అమ్మో!” అన్నాన్నేను.
“ఏం ఫర్వాలేదు. అమ్మా నాన్న లేదు కదా!” అంది.
పెదనాన్న, దొడ్డమ్మ కేంప్ వెళ్ళేరు. ఇద్దరో ముగ్గురో ఆర్డర్లీలు  వున్నారింట్లో.
పెద్దక్క సలహా విని నాకు నవ్వు తన్నుకొచ్చింది.
ఒక పక్క భయంగా వున్నా… సరదాగా కూడా వుంది అలా చేయాలని.
మాస్టారు రాగానే కిటికీ దగ్గరగా చాప వేసాం. మాస్టారు కిటికీ కి వీపు పెట్టి కూర్చున్నారు. ఎదురుగా కృష్ణక్క, మణక్క..!
పాఠం మొదలైంది.
“కొంచెం మంచి నీళ్ళు తే చిట్టితల్లీ!” అన్నాడాయన.
నేను కృష్ణక్క వైపు చూశాను.
క్రిష్ణక్క ఇవ్వమన్నట్లుగా సైగ చేసింది.
నేను వెళ్ళి గ్లాసు శుభ్ర్రం గా కడిగి మంచి నీళ్ళు తెచ్చిచ్చేను. ఆయన  ఒక్క గుక్క తాగబోయి గబుక్కున లేచి కిటికీలోంచి ఊసి… ఉప్పగా వున్నాయేంటమ్మా!” అన్నారు నా వైపదోలా చూస్తూ.
వెంటనే క్రిష్ణక్క “మా బావి నీళ్ళంతే… అండీ!” అంది.
“ఓహో!” అన్నారు మాస్టారు.
ఆయన చాలా సాత్వికుడు. నేను ఉప్పు కలిపానన్న విషయం ఆయన గ్రహించేసారేమో కూడ.
ఇక రెండో కార్యక్రమం!
మా అక్కలిద్దరూ అతనితో పాడుతూనే వున్నారు.
నేను ఒక దారం తీసుకొని మెల్లిగా కిటికీ వైపు చేరేను. మాస్టారు పాడుతూ పాడుతూ తల వూపుతున్నారు.
నేను అదను కోసం చూస్తూ నిలబడ్డాను.
చేయబోయే పాడుపనికి నవ్వు తన్నుకొస్తున్నది. పెద్దక్క నవ్వొద్దని కళ్ళెర్రజేస్తున్నది.
“తలూపుతున్నారు ఎలా?” అన్నట్లు సైగ చేసారు. వెంటనే క్రిష్ణక్క “ మాస్టారూ, మీరు ఆపి మా పాట వినండొక సారి!” అంది.
ఆయన సరేనన్నారు.
అక్కలిద్దరూ పాడుతున్నారు.
మాస్టారు రిలాక్సయి కిటికీ కి తలాడించి కళ్ళు మూసుకుని వింటున్నారు.
అదే అదనుగా అంతకు ముందే కిటికీ కి కట్టి వుంచిన దారాన్ని మాస్టారి పిలకకి కట్టేసి పెరట్లోకి పారిపోయి చక్కలింతలు పెట్టినట్లు కిలకిలా నవ్వుకుంటున్నాను.
“ఇంతలో ఏవిటది? ఏవిటది?” అని మాస్టారు గొంతు వినిపించింది. నా నవ్వెగిరిపోయింది. భయంతో సందులోకి తొంగి తొంగి చూశాను.
ఆర్డర్లీ నరసింహారావు కిటికీ ఊచకి కట్టిన దారం తెంచేయడం కనిపించింది.
“నమస్కారమమ్మా, వస్తాను” ఎర్రబడ్డ కళ్ళతో మాస్టారు వెళ్ళిపోవడం కనిపించింది.
నేను గదిలోకి రాగానే ఏ మాత్రం పశ్చాత్తాపం లేని మా పెద్దక్క ఫక్కున నవ్వుతూ ” ఇక సంగీతం పీడ వదిలింది” అంది.
మణక్క ‘ నా వైపు చూసి ఈ పని నువ్వేనా చేసింది?” అనడిగింది కోపంగా.
నేను భయంగా చూశాను.
అప్పటికే నేను తప్పు చేసానన్న భావం నా కొచ్చేసింది. తలూపేను.
వెంటనే సాచి నా చెంప మీద కొట్టింది మణక్క. నా కళ్ళల్లో నీళ్ళు తిరిగాయి.
“ఆయనెంత పెద్దమనిషి! ఇలాంటి పని చేస్తావా? చదువొస్తుందా నీకు!” అంది కోపంగా
“నేను తప్పు చేసానక్కా!” అని ఏడ్చాను.
“ఊరుకో. నీకేం తెలియదులే. ఇదంతా ఎవరు చేయిస్తున్నారో తెలుసు నాకు. నువ్వెంత అల్లరి చేసినా ఫర్వాలేదే! కాని గురువుల్ని ఎప్పుడూ క్షోభ పెట్టకూడదు” అంది నన్ను దగ్గరగా తీసుకుంటూ.
“ఇంకెప్పుడూ చెయ్యనక్కా” అన్నాను ఏడుస్తూ.
ఆ రోజునుండి ఈ రోజు వరకూ నేను గురువుల్నే కాదు. పెద్దవాళ్ళనెవర్నీ అపహాస్యం చేసి ఎరుగను.
బాధించే హాస్యం కూడ ఎప్పుడూ చేయలేదు.
అందర్నీ అంతో యింతో సంతోష పెట్టేట్లు మాట్లాడడానికే ప్రయత్నించేను.
ఆ మాస్టారికి ఎన్నిసార్లు మనసులో క్షమాపణలు చెప్పానో నాకే తెలియదు. ఇప్పుడు మాలిక  ముఖతఃగా కూడా  ఏ లోకంలో వున్నా వారికి నా హృదయ పూర్వక క్షమాపణలు!
                                                         ************
ఆ రోజు కూడా దొడ్డమ్మ పెదనాన్న తో కేంప్ వెళ్ళింది.
నేను దొడ్లోవున్న ఆవు దూడకి గంగిరెద్దు వేషమేసి కొబ్బరి బూర తయారు చేసుకుని ఊదుతూ దొడ్డంతా తిరుగుతున్నాను.
మా కాకినాడ నుండి మణక్క ఫ్రెండ్ సత్యవతి కూడా వచ్చింది.
వాళ్ళంతా ఏం చేద్దామంటే ఏం చేద్దాం అనుకున్నారు.
పెరట్లో చిన్న పొయ్యిపెట్టి చిట్టి చిట్టి దోసెలు వేస్తుంటే వంట మనిషి అలివేలు,  ఆర్డర్లీ నరసింహారావు వాళ్ళకి సహాయం చేస్తున్నాడు..
అంతా అయ్యేక వీటిని “ఏం చేద్దాం?” అనుకున్నారంతా.
“స్టేషన్లో ఖైదీలుంటారు కదా! వాళ్ళకి పెడదాం. పాపం వాళ్ళకి దోసెలెవరూ పెట్టరు కదా!” అన్నాన్నేను.
“దొంగలకా?” భయపడుతూ అంది సత్యవతి.
“వద్దమ్మా, సార్ కి తెలిస్తే మా ఉద్యోగాలూడతాయి” అన్నాడు నరసింహారావు.
“ఏం ఫర్వాలేదు మేం చెప్పం లే!” అంది మణక్క. అన్నీ తీసుకుని పరమ సంతోషంగా నేను ముందు గంగిరెద్దుని తీసుకుని బూర వూదుతుంటే మా అక్కలంతా నరసింహారావుతో పాటు పోలీస్ స్టేషన్ కి బయల్దేరేం.
సీతాకోక చిలుక సినిమా చూస్తున్నప్పుడు ఆలీగ్రూప్ శరత్ బాబు ఇంటికి పెద్దలుగా వెళ్ళిన సన్నివేశం చూసినప్పుడెందుకో – నాకు మేం స్టేషన్ కి వెళ్ళిన సంఘటన గుర్తొచ్చింది.
మనల్నందరినీ చూసి ఎస్.ఐ. సి.ఐ. “అందరూ ఏంటమ్మా ఇలా వచ్చారు?” అన్నారు నవ్వుతూ. వెంటనే కూల్ డ్రింక్స్ వచ్చాయి.
అందర్నీ కూర్చోండన్నారు.
మేం వచ్చిన సంగతి చెప్పాం.
వాళ్ళు తెగ నవ్వేరు.
“ఈ వెధవలకా?” అన్నారు.
“అవును”
“ఎందుకమ్మా వీళ్ళకి! సార్, కోప్పడతారు. వద్దు, ఇంటికెళ్ళిపోండమ్మా” అన్నారు సి.ఐ.
“ఫర్వాలేదండీ! ఎలాగూ తెచ్చేం, ఇచ్చేసి వెళ్దాం” అన్నది మణక్క  బ్రతిమిలాడినట్టు.
“సరే! జాగ్రత్త నరసింహం” అన్నారు సి.ఐ.
వెంటనే మరో కానిస్టేబుల్ మా కూడా వచ్చాడు.
తీరా దొంగల్ని చూస్తే చెడ్డ భయమేసింది నాకు.
కొందరు సరదాగానే వచ్చి తీసుకుని నోట్లో వేసుకున్నారు. మాక్కాస్త ధైర్యం వచ్చింది.
నేను కాస్త ముందుగా ఇంకో జైలు గది వైపు వెళ్ళేను. అక్కడొకతను మౌనంగా మూలకి కూర్చుని వున్నాడు.
“ఇదిగో అబ్బాయీ, దోసెలు తీసుకో” అని పిలిచేను. అతను మౌనంగా చూస్తూ కూర్చున్నాడు.
“నిన్నే!”
నరసింహం  ‘ఏంటమ్మా! అని హడావిడిగా నా దగ్గరకి రాబోతుండగానే జరిగిందా సంఘటన!
అతను ఒక్క వుదుట్న లేచి వచ్చి నా గౌను గుంజి పట్టుకున్నాడు.
ఈ హఠాత్పరిణామానికి నేను నిలువెల్లా వణికిపోయేను.
నరసింహం గబుక్కున వచ్చి నా గౌను గట్టిగా లాగేడు. అయినా వాడు వదలడం లేదు.
వెంటనే మరో ఇద్దరు కానిస్టేబుల్స్ పరుగున వచ్చి తాళం తీసి అతన్ని లాగి గోడకి పెట్టి వాయగొట్టేరు.
అలా కొట్టడం కూడ నేనెప్పుడూ చూడలేదు.
ఏడుపు లంఘించుకున్నాను.
ఇంతలో మా అక్కలందరూ పరిగెత్తుకొచ్చారు.
ఎస్.ఐ కూడా వచ్చేసారు.
ఫెళ్ళు ఫెళ్ళున దెబ్బలు.
పోలీసు తిట్లు.
గబ గబా మమ్మల్నందరినీ లాక్కెళ్ళి జీప్ ఎక్కించేశారు. నరసింహం  మాతో పాటు ఎక్కి నన్ను ఒళ్ళో కూర్చో పెట్టుకున్నారు.
“నా గంగిరెద్దు…” అన్నాడు ఏడుస్తూనే.
“దాన్ని తెస్తాం లెండి” అన్నాడు నరసింహం నా కళ్ళు తుడిచి బుజ్జగిస్తూ.
అందరి మొహాల్లో కత్తివేటుకి నెత్తురు చూక్కలేదు.
“అందుకే వద్దన్నాను. ఇప్పుడు సార్ కి తెలిస్తే…” అన్నాడు నరసింహం.
“మేం చెప్పం. నువ్వు చెప్పకు” అంది మణక్క బ్రతిమిలాడుతున్నట్టుగా.
“ఇప్పుడు నా చేతిలో ఏముంది? ఎస్.ఐ సార్, సి.ఐ. సార్ ఏమి చెబుతారో మరి!
“అతనెవరు? హత్యలు చేసేడా?” అని అడిగింది సౌదామిని.
“ఆ! ముగ్గుర్ని”
“అమ్మో” మళ్ళీ అందరం కోరస్ గా వణికి పోయాం.
ఇంకెప్పుడూ స్టేషన్ చాయలకి పోకూడదని ఒట్టు పెట్టుకున్నాం.
ఆ సాయంత్రమే పెదనాన్న, దొడ్డమ్మ వచ్చారు.
పెదనాన్నకి కొత్త గూడేం ట్రాన్సఫర్ ఆర్డర్స్ కూడ.
అంతా హడావుడి.
పెదనాన్నకి ఫొటోలు! పార్టీలు! అంతా చక చకా జరిగి పోతుంటే ఈ విషయం మరుగున పడిపోయింది.
ముందు మమ్మల్నందరినీ కాకినాడ లో వదిలేసి పెదనాన్న కొత్త గూడెం వెళ్ళిపోయారు జాయిన్ కావడానికి.
దొడ్డమ్మ మాత్రం ఏడుస్తూనే వుంది. అదంతా కమ్యూనిస్టు ఏరియా అని.
అదంతా నా కర్ధం కాలేదు కాని మా అమ్మ మమ్మల్ని తీసుకుని ఒంగోలు బయల్దేరింది మర్నాడు.
మా నాన్నగారి వూరు,  అప్పుడు మా నాన్నగారు పని చేస్తున్న వూరూ ఒంగోలే!
ఇంకా ఉంది…
