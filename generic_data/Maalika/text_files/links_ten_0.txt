 
 

 
కృష్ణం వందే జగద్గురుం…
షరతులు లేకుండా ప్రేమించడం, ఉద్దేశం లేకుండా మాట్లాడటం, కారణం లేకుండా ఇవ్వడం, నిరీక్షణ లేకుండా శ్రద్ధ వహించడం, అదే నిజమైన ప్రేమ యొక్క ఆత్మ.
కృష్ణుడు అనగానే జీవిత సారాంశాన్ని ఉద్భోదించిన భగవద్గీత స్ఫురణకు వస్తుంది. ప్రతి మనిషి సైకాలజీ కృష్ణునిలో కనిపిస్తుంది. ఎక్కడ తగ్గాలో, ఎక్కడ నెగ్గాలో కృష్ణునికి వెన్నతో పెట్టిన విద్య. ఆయన అసలు సిసలైన ఫిలాసఫర్. కృష్ణుడు అలౌకిక ఆనందానికి ప్రతిరూపం.
ఈ కృష్ణతత్వాన్నిమననం చేసుకుంటూ మీ అందరికీ జన్మాష్టమి శుభాకాంక్షలు అందజేస్తున్నాము.
పాఠకమిత్రులకు, రచయితలకు స్వాగతం… సెప్టెంబర్ 2023 సంచికకు సాదర సుస్వాగతం..
మీ రచనలు పంపవలసిన చిరునామా: maalikapatrika@gmail.com
 
 
 
 
రచన: డా.లక్ష్మీ సలీమ్ ఎం ఎస్. ఏమ్ సీ ఎచ్
అనువాదం: స్వాతీ శ్రీపాద

2. మెడికల్ స్కూల్‌లో ప్రవేశం
నా స్కూల్ జీవితం పుస్తకాల్లో, అసైన్మెంట్లలో పీకల్లోతు మునిగి ఉండేదనుకుంటే మెడికల్ స్కూల్ ప్రవేశానికి నా తయారీ మరింత కఠినతరం అయింది.
నాన్న నిజామీ హైదరాబాద్ నగరానికి దగ్గరలో ఉన్న జహీరాబాద్ బ్ర్రిడ్జ్ ప్రాజెక్ట్ కు పనిచేస్తూ ఉండడంవల్ల కుటుంబాన్ని హైదరాబాద్ కు మార్చారు. మళ్ళీ మాధ్యమం ఇంగ్లీష్ కావడం వల్ల క్లాసులో ఫస్ట్ రాడానికి రెండింతలు శ్రమపడవలసి వచ్చేది. ఆ పెద్ద సిటీలో నా కొత్త స్కూల్ నాకు బాగా నచ్చింది కాని నా హృదయం మాత్రం నా స్వస్థలం విజయవాడవెళ్ళి మెడిసిన్ చదవాలని అభిలషించేది. 12 వ తరగతిలో బాగానే చేసినా స్థానికులకు స్థానికేతరులకు అసెస్మెంట్ విధానం వేరుగా ఉండటం వల్ల, నేను 12వ తరగతి విజయవాడలో చదవకపోడం వల్ల నాకు ప్రవేశం దొరకలేదు. స్థానిక విద్యార్ధులతో పోటీ పడలేకపోయాను. నాకు స్థానికత సర్టిఫికెట్ లేకపోడం వల్ల ఇహ తప్పక గుంటూర్ మెడికల్ కాలేజీలో అప్లై చెయ్యవలసి వచ్చింది.
తీరా అప్లై చేసాక నాకు పెద్ద నిరాశ స్వాగతం పలికింది. ఆ రోజుల్లో అమ్మాయిలకు విద్యాసంస్థల్లో 33.3 శాతం రిజర్వేషన్ ఉండేది. 100 సీట్లలో 33 మంది అమ్మాయిలకు అడ్మిషన్ ఇచ్చేసారు.
“మరి మిగిలిన 0.3 అమ్మాయిల శాతం మాటేమిటి?” మా నాన్న గట్టిగా అడిగారు.
“మీ అమ్మాయి 34వ అమ్మాయి అవుతుంది గనక 0.3 శాతం ఒక ప్రవేశంగా పరిగణించలేము” అది వాళ్ళ జవాబు.
ఏడవాలో నవ్వాలో అర్ధం కాలేదు నాకు. కేవలం సాంకేతికత కారణంగా నేను సీట్ పోగొట్టుకుంటున్నానా? ఈ కోటా రవ్వంతలో చేజారిపోతున్నప్పుడు నేను విపరీతమైన నిరాశకు గురై దాన్ని భరించలేకపోయాను. ఎన్నో రోజులు ఏడుస్తూ ఉండి పోయాను. అమ్మా నాన్న నా పక్కన ఉండి నన్ను ఓదార్చడానికి ప్రయత్నించారు. ఇది చాలు, సినిమా పద్ధతిలో స్లీపింగ్ పిల్స్ మింగి ఇక్కడికి జీవితం ముగిద్దాం అని కూడా అనుకున్నాను- అప్పట్లో నాకు మిగిలిన దారి అదే అనిపించింది మరి. అదృష్టం బాగుండి డాక్టర్లు నన్ను రక్షించగలిగారు. వారిలో ఒక డాక్టర్ నాకు సలహా, సహాయాలు అందించారు.
“నువ్వు డాక్టర్ అవ్వాలనుకున్నావు కదా? అవునా?” ఆయన అడిగాడు.
నేను తల ఊపాను.
“ఈ జీవితం అంత సులభంగా సాగిపోయేది అనుకున్నావా? కానే కాదు. సంవత్సరాలకొద్దీ శ్రమపడాలి. నీ వ్యక్తిగత జీవితం ప్రభావితమవుతుంది. నీ కుటుంబంతో గడిపేందుకు సమయం దొరకదు. రోగులతో వారి కుటుంబీకులతో వ్యవహారం. అన్నీ మంచి అనుభవాలే కాకపోవచ్చును. మెడికల్ స్కూల్‌లో ప్రవేశం దొరకనంత మాత్రాన అదే జీవితానికి ముగింపు కాదు. నువ్వు తెలివైన అమ్మాయివి, ఎన్నో సాధించగలవు. ప్రపంచాని ఎదుర్కోడం నేర్చుకో, నీ గమ్యం చేరడానికి పోరాడు. అంత త్వరగా ఓటమి ఒప్పుకోకు.” ఆయన చిరునవ్వుతో ఒక మిత్రుడిలా చెప్పాడు.
ఆ మాటలు నన్ను నవ్వేలా చేసాయి, ఎంతో బలాన్ని అందించాయి. భగవంతుడు చిన్న చిన్న వివరాలతో సహా నా జీవితంలో నన్నొక కూతురిగా, డాక్టర్ గా, భార్యగా, ఒక మంచి తల్లిగా ప్లాన్ చేసి ఉంచాడని నాకప్పుడు ఏమాత్రం తెలియదు.
మెడికల్ స్కూల్ ప్రవేశానికి కఠినమైన పరిస్థితులు, ప్రయత్నాలూ జరుగుతున్నా సీట్ పొందేందుకు అంత సమీపానికి వెళ్ళి కూడా పొందలేని స్థితిలో భావోద్వేగాలు చెప్ప తరమా? చివరికి నా స్వప్నాలు సాకారమైనది. మా నాన్న న్యాయపరమైన మార్గం ఎంచుకుని నా విషయంలో పోరాడటానికి సిద్ధమయాక… 0.3 శాతం కోటాలో న్యాయంగా నాకు దక్కవలసిన సీట్ ఇచ్చి తీరాలని వాదించాక… ఆయన కేస్ గెలిచి 1966 లో నేను విజయోత్సాహంతో పేరొందిన గుంటూర్ మెడికల్ కాలేజీలోకి ప్రవేశించాను.
మొదటిరోజు నుండే తెలుసు నాకు నేను మిగతా విద్యార్ధులకు భిన్నం అని. చాలామంది అమ్మాయిలు రంగురంగుల బట్టలు ధరిస్తే నేను తెల్ల చీరలనే ఎంచుకునేదాన్ని. ఎందరో విద్యార్ధులు టీచర్లను తప్పించుకుందుకు వెనక బెంచీల కోసం పరుగులు పెడితే నేను మాత్రం లెక్చర్ హాల్స్‌లో మొదటి బెంచీలో మొదటి సీట్ కోసం ఆత్రపడేదాన్ని. చాలామంది అమ్మాయిలు కాలేజీకి నడిచి వచ్చేవారు, నేను ఒక్కదాన్నే సైకిల్ మీద వెళ్ళేదాన్ని అదీ చీర కట్టుకుని. ఆ రోజుల్లో అబ్బాయిలతో కలిసి మాట్లాడటం సాధారణ విషయం కాదు కాని అబ్బాయిలకు పాఠాలలో, సబ్జెక్ట్‌లలో సాయపడటమే కాదు, ఏ విషయంలోనైనా సరే వెనక్కు తగ్గేదాన్ని కాదు. అమ్మాయిలైనా, అబ్బాయిలైనా, నేను సాయపడేందుకు ఎప్పుడు సిద్ధంగా ఉండేదాన్ని.
నా స్నేహస్పూరిత, నిస్సంకోచ స్వభావం, ఒక్కోసారి ఆశించని, ఎదురు చూడని పరిస్థితుల్లోకి నెట్టేసేవి. వాటిల్లో ఒకటి కాలేజి ఎగ్జిబిషన్‌కు ఇన్‌చార్జ్‌గా ఉండమనటం. నా పర్సనాలిటీకి థాంక్స్ చెప్పుకోవాలి, మెడికల్ ప్రదర్శనలో ఒకటి కానందుకు.
మరోసారి నేనొక క్లాస్‌మేట్‌తో స్నేహంగా ఉన్నానని తన సోదరిని మా అమ్మానాన్న దగ్గరకు పెళ్ళి ప్రపోజల్‌తో పంపడం. నేను గట్టిగానే నిరాకరించాను.
అందరితో ఒకే విధంగా మాట్లాడేదాన్ని, ఎవరినీ మిత్రులను మించి పరిగణించలేదు. నా చదువు, నా తలిదండ్రులు, నా రోగులు, మిత్రులకు ఇష్టంగా, ఆసక్తిగా సాయపడటం అన్నీ సమతూకంలో ఉంచుకునేదాన్ని.
ఒకసారి నా మిత్రుడొకడు చదువుకునే రోజుల్లో చెప్పాడు.
“లక్ష్మీ, నువ్వు ఒక ఆర్టిస్ట్ పెయింటింగ్‌లా అందంగా ఉంటావని ఒప్పుకుని తీరాలి.”
అంతేకాదు ఒక అందమైన స్త్రీ చిత్రం చూపించాడు.
అది నా పట్ల నాకున్న ఒక అభిప్రాయాని మార్చేసింది. అంతవరకూ నేను పెద్ద అందగత్తెనేమీ కాదనీ అంత బాగా ఏమీ ఉండననీ అనుకునేదాన్ని. అప్పుడు నేను అన్ని విధాలా మనసా వాచా ఒక స్త్రీనని గుర్తించాను.
ఆ తరువాత సలీమ్‌ను కలుసుకున్నాను. నా జీవితమే పూర్తిగా మారిపోయింది.
మనం నేర్చుకుందుకు సిద్ధంగా ఉన్నంతకాలం జీవితం ఎన్నో పాఠాలు నేర్పుతూనే ఉంటుంది.
3. సంఘర్షణ సమయాన విరబూసిన ప్రేమ.
వయసులో ఉన్న ప్రతి అమ్మాయిలాగే నాకూ ప్రేమ భావన, నా జీవిత భాగస్వామి ఎవరో తెలుసుకోవాలనీ అనిపించింది. ఒక యువతి ప్రేమ కోసం పడే తపన ఒక కవితగా రాసేలా చేసిందది.
నాకు అందరూ ఉన్నా,
నీ లేమి వల్ల ఎంత ఏకాకితనం అనుభవిస్తున్నాను
ప్రతి క్షణం లెక్కిస్తూ ప్రేల పక్షిలా నిరీక్షిస్తున్నాను.
నిన్ను ఆకర్షించేందుకు నేను అందంగా లేకపోవచ్చును
కాని నీతో పంచుకుందుకు ఎన్ని తేనెలూరే మాటలు
నా కోసం వచ్చీ, నన్ను గుర్తుపట్టలేక వెనక్కు మళ్ళితే
నా హృదయం ముక్కలవుతుంది.
తేనెవాకలు జనాల పాలవుతాయి
నిన్నెప్పుటికీ మర్చిపోయేలా చేస్తుంది నన్ను.
అదే జరిగితే
నేను బ్రతుకలేను
ఎప్పటికీ నీ నీడలో నన్ను సజీవంగా నిలవనీ
ఈ సప్త సముద్రాలను దాటి నిన్ను చేరుకోనీ
నీ ఒడిలో విశ్రమించనీ, నీ ఊపిరినై, నీ హృదయమై
నీలో కరిగి ఇంకిపోనీ.
నీ ఉనికి నాకు తెలుసు,
చీకటిలోనూ నువ్వు కనిపిస్తావు,
గాలిలో నీ పరిమళం ప్రవహిస్తుంది
నీ పాదాల మీద ఒక చిన్న రెల్లు పూవునవనీ
కోయిల స్వర మాధుర్యం పోగేసుకుని
నీ కోసం గానం చెయ్యనీ.
ఇవేమీ చెయ్యలేను, నాకే పుష్ప సౌందర్యమూ
పరిమళమూ లేదు.
కాని పూరెక్కలంత మృదువైన హృదయం ఉంది.
వాటి మధ్య నిన్ను దాచుకుంటానుగా.
నిన్ను పిలుస్తూ తియ్యగా పాడలేను.
కాని నా మౌన గానాన్ని నీ హృదయంతో వినవూ.
ఈ కవిత కాలేజి మాగజైన్‌లో పబ్లిష్ అయింది. కాని నా పేరు బయటకు రాడం నచ్చక కలం పేరుతో ఇచ్చాను. అయితేనేం, ఈ క్షణికమైన ఊహలను నా మస్తిష్కం వెనక్కు నెట్టేసి రాబోయే పరీక్షలు, చివరి సంవత్సరం చదువు ముందుకు వచ్చాయి.
నా చివరి సంవత్సరంలో మా “పిల్లల పుట్టుక – తల్లి ఆరోగ్యం” కింద కనీసం ఇరవై ప్రసవాలు చెయ్యాలన్నారు. మేము ఒక పక్కన మా ఈ ఎన్ టీ పరీక్షకు తయారవాలి. అది నా విధిరాతో పొరబాటో గాని, డెలివరీ రూమ్ డ్యూటీకి నాతో పాటూ సలీమ్‌ను వేసారు. డెలివరీ రూములో ప్రసవానికి వచ్చే వారికోసం ఎదురు చూస్తూ నేనూ సలీమ్ మాటలు పంచుకోడం, మా పరీక్షలకు కలిసి చదువుకోడం మొదలుపెట్టాం.
డెలివరీ సమయాల్లో సలీమ్ చాలా నిదానంగా అనునయిస్తూ, నొప్పులు పడుతున్న తల్లులు కాబోతున్న స్త్రీలను ఓదార్చేవాడు. ఆ క్షణం నుండే సలీమ్‌ను మరో కోణం నుండి చూడటం మొదలుపెట్టాను. అతను జాలిగుండె గలవాడు, పరోపకారి, చాలా శ్రమపడతాడు.
చాలాసార్లు అనుకున్నాను, “నేను అమ్మను, సలీమ్ నా బిడ్డకు, అదీ ఆడపిల్లకు నాన్న అయితే నేనెంత అదృష్టవంతురాలనో కదా” అని.
అయితే ఈ ఆలోచనలు నాకు మాత్రమే పరిమితం చేసుకున్నాను. 70 లలో ఇలాటి ఆలోచనలు రావడమే అసాధ్యం, సాంస్కృతికంగా, ఆచారపరంగా ఎంతో తారతమ్యం ఉన్న మతాలు మావి. మరోసారి నా ఆలోచనలను వెనక్కు నెట్టేసి నేనూ సలీమ్ డెలివరీ రూంలో, బయట కూడా మిత్రులుగా ఉంటూనే వచ్చాం.
మా ఫలితాలు ప్రకటించాక 110 మంది ఉన్న మా బాచ్‌లో కేవలం 17 గురు మాత్రమే పాస్ అయారు. వారిలో నేనూ, సలీమ్ కూడా ఉన్నాము. కంబైండ్ స్టడీ మంచి ఫలితం ఇచ్చిందని సలీమ్ కృతజ్ఞతలు చెప్పాడు.
సర్జరీ, మెడిసిన్, గైనకాలజీలో ఫైనల్ పరీక్షలకు మరో ఆర్నెల్లు మాత్రమే ఉంది. నేనూ పొద్దున్నే వార్డ్స్‌కి వెళ్ళి కేస్ ప్రెజెంటేషన్లు తయారు చేసేదాన్ని. వాటిని సలీమ్‌కి చూపించేదాన్ని, అది అతని వైవా పరీక్షలకు ఉపయోగపడేది, నమ్మకాన్ని ఇచ్చేది.
విజయవాడలో మా కుటుంబం ఆర్ధిక సంక్షోభంలో పడింది. నా చదువు కొనసాగించడం కష్టంగా ఉండేది. కాని ఢిల్లీలో పని చేసే మా పెద్దన్నయ్య ప్రేమ్ నా పుస్తకాలకు డబ్బు పంపేవాడు. నా ఫీజులకు వాటికీ స్కాలర్ షిప్ సంపాదించుకోగలిగాను. మా నాన్న తన సివిల్ కాంట్రాక్ట్ పనులతో వేరే ఊళ్ళు తిరుగుతూ ఉండటం వల్ల, మా అమ్మ నా ఇద్దరు మేనకోడళ్ళతో నా కాలేజీకి దగ్గరలో ఉన్న చిన్న అపార్ట్‌మెంట్‌లో ఉండేవాళ్ళం. విజయవాడలో మా ఇల్లు అద్దెకు ఇస్తే మా రోజు వారీ ఖర్చులకు ఆ అద్దె సరిపోయేది.
మేం ఎంత డబ్బు ఇబ్బందులు అనుభవించామంటే, ఆరేళ్ళ నా కాలేజీ జీవితంలో ఒక కప్పు కాఫీ సౌఖ్యాన్ని కూడా అనుభవించలేకపోయాను. పనిమనిషిని పెట్టుకోలేక ఇంటి పనుల్లోనూ నేను సాయం చెయ్యవలసి వచ్చేది. నాకు అయిదు చీరలు మాత్రమే ఉండేవి. అవే మార్చి మార్చి కడుతూ సెలవున్న ఆదివారం, తీరిక దొరికితే వాటిని ఉతుక్కునేదాన్ని. నా దృష్టి చదువుమీదే ఉంచడం వల్ల, ఈ కష్టాలు దాని మీద ఏ ప్రభావాన్నీ చూపలేదు.
ఆర్ధిక సమస్యలు మాత్రమే కాదు, కుటుంబ గొడవలూ ఎదుర్కోవలసి వచ్చేది.
ఒక్కోసారి మా అన్నదమ్ములు, అక్కలు వచ్చి మాతో ఉండేవారు. ఒకసారి మా పెద్దన్నయ్య అమ్మతో దెబ్బలాడి కోపోద్రేకంతో నేను సబ్మిట్ చెయ్యవలసిన నా ఫార్మకాలజీ అసైన్మెంట్ చింపేసాడు.
ఆ అసైన్మెంట్ మళ్ళీ పూర్తిగా రాయవలసి రాడమే కాదు నాకొక మెడల్ తెచ్చిపెట్టగల మెరిట్ పరీక్షను వదులుకోవలసి వచ్చింది కూడా. ఫార్మకాలజీ ఫైనల్ పరీక్ష పాసవడం నాకు ముఖ్యం.
మా తుది పరీక్షలు సమీపించేసరికి మిగతా మిత్రులతో పాటు సలీమ్ కూడా చదువుకుందుకు ఇంటికి వచ్చేవాడు. ఆ సమయంలోనే మా కాలేజీలో విద్యార్ధి సంఘపు ఎన్నికలు. సరిపోదన్నట్టు జనరల్ సెక్రెటరీ పదవికి పోటీ పదుతున్న ఇద్దరు విద్యార్ధులు రెండు వేరు వేరు కులాలకు చెందినవాళ్ళు. ఒకరు సలీమ్ రూమ్ మేట్ మరొకరు నా మిత్రుడు. ఒక్కో సారి ఈ ఎన్నికల వేడీ ఎంతలా పెరిగిపోయేదంటే సామాజికంగా, కులాల మధ్య చిచ్చు రగిల్చేది. నేను మిత్రులను చదువుకుందుకు ఇంటికి రావద్దని చెప్పాల్సి వచ్చింది. కాని పోటీ చేస్తున్న నా మిత్రుడు ఎన్నికల విధానం గురించి చర్చించడానికి మా ఇంటికి వచ్చేవాడు.
దురదృష్టం, అతను ఎన్నికల్లో ఓడిపోయాడు. దాంతో హింసాకాండకు దారితీసి, నా మిత్రుల గ్రూప్ వాళ్ళ కోపాన్ని చూపించడానికి సలీమ్‌ను, అతని మిత్రులను కొట్టాలని పధకం వేసుకున్నారు.
అదృష్టవశాత్తూ సలీమ్ దీని గురించి వినడం, అతనికి ఎక్కడైనా దాక్కోమని మిత్రులు సలహా ఇవ్వడం జరిగింది. ఎక్కడికి వెళ్ళగలడు, మా ఇంటికే వచ్చాడు. నా మిత్రుడు వస్తాడేమోనని మా అన్నయ్య అతన్ని కిచెన్‌లో దాచి ఉంచాడు. నా మిత్రుడు వచ్చాడు కూడా. నేనెంతగా ప్రాధేయపడి ఈ హింసను వదలమని అడిగినా నా మిత్రుడు వినలేదు. ఫలితంగా ఆ రాత్రంతా సలీమ్ మా ఇంట్లోనే ఉండిపోవలసి వచ్చింది. ఏదేమైనా నేను సలీమ్ పక్షం వహించి అతనికి అండగా ఉండాలని నాకు తెలుసు.
చదువుకోసం చాలామంది అబ్బాయిలు ఇంటికి వచ్చినా సలీమ్ మాత్రం మిగతా వారికన్న ప్రత్యేకం అని అమ్మ ఎలాగో పసిగట్టింది. అతనితో కంబైండ్ చదువు వద్దని నన్ను హెచ్చరించింది. కాని తమ్ముడు మాత్రం కాస్త వివేకంతో ఆలోచించి కల్సి చదువుకుందుకే అతను వస్తున్నాడనీ, అందులో తప్పులేదనీ అమ్మకు నచ్చజెప్పాడు.
చదువులో ఎంతగా మునిగిపోయే వారమంటే నాకు తెలీకుండానే సలీమ్ జేబులో నాపెన్నో, కర్చీఫో ఉంచేదాన్నట, చాలా ఏళ్ళ తరువాత చెప్పాడు సలీమ్.
మా ఫైనల్ పరీక్షలు వచ్చేసాయి. నేనూ సలీమ్ చాలా బాగా చేసాం. నా క్లాసులో మొదటి అయిదుగురిలో నేనూ రాగలిగాను. మేమ్ మా ఇంటర్న్ షిప్ మొదలుపెట్టాం. వేరు వేరు ఆసుపత్రుల్లో మమ్మల్ని వేసినా రోజు కలుసుకుని ఆసక్తి గల కేసుల గురించి చర్చించుకునేవారం. ఎమర్జెన్సీ ఆపరేషన్లకు కలిసి వెళ్ళేవాళ్ళం. ఇద్దరికీ సర్జన్లమవ్వాలని ఎంతో ఆసక్తి మరి.
మా అమ్మ త్వరలోనే నాన్న దగ్గరకు వెళ్ళిపోయింది. నేను వెళ్ళి పెద్దక్కతో ఉండటం మొదలుపెట్టాను. కాని వాళ్ళిల్లు హాస్పిటల్‌కి చాలా దూరం కావడంతో, నేను రోజూ సైకిల్ మీద వెళ్ళవలసి వచ్చేది.
ఒక రోజు సలీమ్ ఎందుకో కొంచం కలవరపాటుతో వచ్చాడు.
కాస్సేపు తటపటాయించి, ” లక్ష్మీ! హాస్పిటల్‌కి సైకిల్ మీద రాడం మానేస్తే బాగుంటుంది” అన్నాడు.
నేను ఆశ్చర్యపోయాను.
“ఎందుకు? ఏమైంది?”
“జనాలు నీ గురించి పిచ్చి పిచ్చి కామెంట్స్ చెయ్యడం నాకు నచ్చలేదు.” అతను ఆదుర్దాగా అన్నాడు.
నేనెప్పుడు కామెంట్స్‌ను పట్టించుకునే రకం కాదు. మనమీద మనకు నమ్మకం ఉన్నంతవరకు జనం ఏమైనా అనుకోనీగాక అనేది నా మతం.
కాని సలీమ్ ఆదుర్దా నిజాయితీగా అనిపించింది. అందుకే సైకిల్ వాడకం వెంతనే మానేసాను. ముఖ్యంగా అతన్ని బాధ పెట్టడం ఇష్టం లేక.
చాలా దూరంగా ఉండటం, దారి ఖర్చులు పెట్టుకోలేకపోడం వల్ల సాయంత్రం రౌండ్స్ అయ్యాక నాతో పాటు రమ్మని సలీమ్‌ను అడిగాను. పేష్ంట్ల గురించి చర్చిస్తూ, ఏవేవో మాట్లాడుకుంటూ రైల్వే ట్రాక్ వెంట నడిచేవాళ్లం. ఒక్కోసారి నాతో పాటు ఇంట్లోకి వచ్చి మా అక్కయ్య కుటుంబంతో సమయం గడిపేవాడు.
” ప్రేమకు సరిహద్దులు లేవు. అది విశ్వజనీనం. స్నేహం, అప్యాయత, ప్రేమ, లైంగికత ఏమిటో తెలుసుకోవాలి.”
ఇంకా వుంది…
రచన: కోసూరి ఉమాభారతి

అనగనగా ఓ జాబిలమ్మ…..
“చంద్రకళా, ఎక్కడమ్మా నువ్వు?” అమ్మ పిలుపుకి, “ఇదో ఒక్క నిముషం,” అని చందూ జవాబు చెప్పింది. రాత్రి పడుకునే ముందు రోజూవారీగా జరిగే వారి ‘కథా-సమయం’ ఆసక్తికరంగా సాగుతుంది. అందుకోసం అమ్మ ఇలా దాన్ని పిలవడం, చందూ అలా జవాబివ్వడం రోజూ వినేదే.
మామూలుగా అయితే, ఆ సమయానికి, అమ్మ గది సర్దుతూ వాళ్ళ మాటలు వింటుంటాను. రెండు రోజులుగా చందూ పుట్టినరోజు పనులతో, అమ్మ గది వైపు చూడనేలేదు.
అమ్మకి- చందూకి మధ్య జరిగే కథా-సమయం గురించి ఆలోచిస్తూ, చిందరవందరగా ఉన్న అమ్మ గదిలోకి వెళ్ళి, సర్దడం మొదలు పెట్టాను.
“ఇంత పనివత్తిడిలో కూడా నీకెందుకే ఈ సర్దడాలు? పనిపిల్లని పడక గదుల్లోకి రానివ్వవు. నన్ను చెయ్యనివ్వవు. అందరి గదులూ నువ్వే సర్దాలంటావు,” విసుక్కుంది పుస్తకం చదువుతున్న అమ్మ. చదవడమే కాదు, రాయడం, అనువదించడం కూడా చేస్తుంది.
నాన్న, అమెరికన్ ఎంబసీలో లైబ్రేరియన్ గా పనిచేస్తారు. ఇతర భాషల్లో పేరొందిన పుస్తకాలు – వాటి అనువాదాలు అడిగి తెప్పించుకొని మరీ చదువుతుంది అమ్మ.
దశాబ్దాలుగా పేరొందిన ‘కగు య హైం’ (moon princess) అనే, జాపనీస్ అద్భుతకథ స్ఫూర్తితో, ‘జాబిలమ్మ’ కథలని తానే అల్లి, చందూకి చెబుతుంది. ఆ ముద్దుల మనమరాలికి, ఆ కథల్లో మంచిమాటలు, సూక్తులు పొందుపరిచి మరీ…
అమ్మ అందమైన కథల్లోని అమ్మాయి పేరు – జాబిలమ్మ. ఎక్కడో, అల్లంత దూరాన నీలాకాశంలో ఉన్న వెన్నెల సామ్రాజ్యాన్ని చేరుకొని, ఓ నక్షత్రంలా వెలగాలన్నది, ఆ చిన్నారి జాబిలమ్మ కోరికట…. అందుకోసం ఆ అమ్మాయి, వంద వెన్నెలమెట్లు ఎక్కాలట. అలా ఒక్కో మెట్టు ఎక్కే అర్హత కోసం, యేడాది పొడవునా బుద్దిగా ఉంటూ, బాగా చదువుకోవాలట. అలా చేస్తేనే, ప్రతియేడూ తన పుట్టినరోజున ఒక వెన్నెలమెట్టు ఎక్కగలుగుతుందట ఆ అమ్మాయి. ….
ఇలా సాగే ధారావాహిక కధనానికి, వింతలు-విశేషాలు, నీతులు-నియమాలు చేర్చి ఇంకెన్నెన్నో అంశాలతో ఆసక్తికరంగా మలుస్తుంది అమ్మ…అందునా తన కథల్లోని జాబిలమ్మతో, చందూకి దగ్గర పోలిక ఉండేలా….
అమ్మ చెప్పే ‘జాబిలమ్మ కథలు’ నేనూ ఇష్టంగా వింటుంటాను. సంప్రదాయాలు-కట్టుబాట్లు అందంగా రంగరించి, రేళ్ళ చందూకి అర్ధమయ్యేలా ఎంత అద్బుతంగా చెబుతుందో కదా! అని ఆశ్చర్యపోతుంటాను కూడా…
రాత్రి ఎనిమిదిన్నరయింది. భోజనాలయ్యాక, వంటిల్లు సర్ది అమ్మ గదిలో మంచినీళ్లు పెట్టి మందులివ్వడానికి వెళ్లాను.
“చూడు శారదా, రేపు చాలా పనుంది మనకి. మీరు కూడా పెందరాళే పడుకోండమ్మా. ఇతరత్రా పనులేమీ పెట్టుకోకుండా దినమంతా ఆలయం వద్దే మనతో ఉండాలని అల్లుడుగారికి కూడా చెప్పావుగా.” అని అమ్మ నాతో అంటుండగానే…
“అమ్మమ్మా! వచ్చేసాను,” అంటూ పరుగున వచ్చి, పందిరి మంచం మీద అమ్మ పక్కన చేరింది చందూ. పుట్టినరోజుకి
అమ్మిచ్చిన బంగారు చిరుగజ్జెలతో, నిన్నటినుంచి దాని పరుగులు వినడానికి కూడా బాగున్నాయి.
“జాబిలమ్మ’… కథ వినే టైం కదా! నేను రెడీ. చెప్పు మరి,” గోముగా అమ్మకు దగ్గరగా వొదిగింది చందూ.
అమ్మకి చందూ పట్ల ఆ ఎనలేని ప్రేమని అర్ధం చేసుకోగలను. అమ్మకి నేనొక్కితినే సంతానం. నాకూ పెళ్ళైన ఐదేళ్లకి గాని చందూ పుట్టలేదు. ‘ఎండోమీట్రియాసిస్’ అనే గర్భకోశ వ్యాధి వల్ల, నేను ఫర్టిలిటీ ట్రీట్మెంట్ తీసుకోవలసి రావడం అమ్మని కాస్త కలవర పెట్టింది. చందూ తరువాత ఇక నాకు సంతానం కలగదని కూడా తెలిపారు వైద్యులు. దాంతో అమ్మ ఆశలన్నీ చందూ మీదనే పెట్టుకుంది. అపురూపంగా చూసుకుంటూ ‘చిన్నారి దేవత’ ని పిలుచుకుంటుంది.
**
చందూ చేత లలితాసహస్రనామాలు పలికించడం, కూచిపూడి గురించి చెబుతూ, హస్తముద్రలు పట్టించడం కూడా అమ్మకి పరిపాటే. తానొక ప్రఖ్యాత నాట్యగురువు అవడంతో నన్నూ డాన్సర్ ని చెయ్యాలని ప్రయత్నించి, కుదరక సంగీతంలో పెట్టిందని తలుచుకుని నవ్వుకుంటుంటాను.
మరుసటి రోజు ఆలయంలో జరగబోయే కళోత్సవానికి మా వంతుగా వందమందికి సరిపడా పులిహోర అందించాలి. టి.వి చూస్తున్న నాన్నకి, మోహన్ కి పెందరాళే పడుకోమని గుర్తు చేసి, పులిహోర పులుసు తాళింపు వేద్దామని వంటింట్లోకి నడిచాను.
స్పష్టంగా వినిపిస్తున్న అమ్మ కబుర్లు, చందూ మాటలు వింటూనే పని చేసుకోసాగాను.
“అవునా? నాకు లాగానే జాబిలమ్మకి కూడా ఆరేళ్ళు నిండాయా?” అంటూ గట్టిగా చందూ కేరింతలు, చప్పట్లు.
“అవును మరి, ఆరేళ్ళు నిండి, ఏడవ వెన్నెలమెట్టు మీద కాలు పెట్టిన మా ఈ జాబిలమ్మకు వెన్నెల సామ్రాజ్యం నుండి నిన్నటి పుట్టినరోజున… బంగారు మువ్వలు, పట్టు పరికిణీలు బహుమతులుగా వచ్చాయిగా.” అంది నవ్వుతూ అమ్మ.
“అమ్మమ్మా, జాబిలమ్మ ఆకాశంలో నక్షత్రం అవ్వాలంటే చాలా వెన్నెల మెట్లు ఎక్కాలా? మొత్తం హండ్రెడ్ మెట్లు అన్నావుగా.!” అడిగింది చందూ.
“అంతేగా, చేసిన మంచి పనులకి బహుమతులు పొందుతూ, ప్రతి పుట్టినరోజుకి ఒక్కో మెట్టు చొప్పున, అలా ఇంకా తొంభైమూడు మెట్లన్నా ఎక్కుతుంది జాబిలమ్మ. సరే మరి ఇక పడుకోమ్మా.” అంది అమ్మ.
పని ముగించుకుని నేనూ పడకెక్కాను.
**
చీకటితో వచ్చిన వంటమనిషి అంబుజతో రెండు పూటలకి వంట చేయించేసి, నేను చందూకి మేకప్ వేసే పనిలో ఉండిపోయాను. అమ్మ కాఫీ తాగి, తన వాన్ లో డాన్స్ స్టూడియోకి వెళ్ళిపోయింది. నాన్నకి, మోహన్ కి బల్ల మీద టిఫిన్, కాఫీలు సర్ది వెళ్ళింది పనిపిల్ల. తినడం అయ్యాక, చందూకి నేను కృష్ణుడి మేకప్ వేస్తుంటే, ఎప్పటిలా తనే చందూకి పారాణి
పెట్టారు మోహన్.
స్థానికంగా చెన్నైలో, అమ్మ ఆధ్వర్యంలోనే జరిగే సాంస్కృతిక కార్యక్రమాలన్నిటా ఆమెదే ముఖ్యపాత్ర.
**
మైలాపూర్ ఆలయంకి అరగంట ప్రయాణం. ఏటవాలుగా ఉండే ఆ గుడిదారి అంటే నాన్న వెనుకాడుతారు. అందుకే ఎప్పటిలా మోహన్ కారు నడుపుతున్నారు..
“చూడు మోహన్, మీరంతా మేకప్ పనిలో ఉండగా, మన ఎంబసీ నుండి ఫోన్ వచ్చింది. మీ అమెరికా ఇమిగ్రేషన్ విషయంగా అధికారిక లాంఛనాలన్నీ పూర్తయినట్టేనని, నెల రోజుల్లో వాషింగ్టన్ కార్యాలయం నుండి సమాచారం అందుతుందని తెలియజేసారు. ఇక ఆ ఇమిగ్రేషన్ కాగితాలు చేతికందిన ఆరు నెల్లలోగా ఎప్పుడైనా మీరు అమెరికా వెళ్ళొచ్చు,” అన్నారు సంతోషంగా.
“ఏమైనా, మీరు, అత్తయ్య కూడా మాతో వచ్చేస్తే బాగుంటుంది మామయ్యా,” అన్నారు మోహన్ రాజ్…
“ఎలా మోహన్? నాకింకా సర్వీస్ ఉంది. మీ అత్తయ్య నాట్యగురువుగా మంచి స్థాయిలో ఉంది కదా! ఇంకొన్నాళ్ళు పని చేసి ఎలాగూ మీ వద్దకే చేరుకుంటాముగా,” సర్ది చెబుతూ నాన్న.
అమ్మవాళ్ళని వదిలిపెట్టి వెళ్లాలని లేదు. నా మటుకు నాకు అమెరికా అంటే అస్సలు మోజు లేదు. “ఏమిటో నాన్న, నన్నొదిలి ఉండలేమని, మీరు ఇల్లరికం అల్లుణ్ణి తెచ్చుకున్నారు. పదేళ్ళల్లో మనసు మార్చేసుకొని మాకు ఆసక్తి లేని అమెరికా వాస్తవ్యం అంటగడుతున్నారు,” నా మాట నాకే విసుగ్గా వినిపించింది.
“చూడు శారదా, ఈ విషయాలు ఇప్పటికే చాలాసార్లు చాలా మాట్లాడాము కదా! మన చంద్రకళకి అమెరికాలో చదువుకునే అవకాశం చిన్నతనంలోనే వస్తుంటే, మంచిదే అనుకున్నాము. నేను, మోహన్ కూడా యు.ఎస్. ఎంబసీకి పనిచేయడం వల్లే మనకీ అవకాశం వచ్చిందని కూడా నీకు తెలుసుగా తల్లీ,” అన్నారు కాస్త అసహనంగా.
**
అమెరికా ప్రయాణంకి తేది ఖరారయింది. నాలుగు నెలల సమయం ఉంది. మేము వెళ్ళి సెటిల్ అవ్వబోయేది హ్యూస్టన్ నగరంలో. మోహన్ కి అక్కడ ఇండియన్ కాన్సొలేట్ లో ఉద్యోగానికి గట్టి ప్రయత్నాలు చేస్తున్నారు నాన్న వాళ్ళు.
**
హ్యూస్టన్ వచ్చి, పుష్కరకాలం గడిచింది…… గత పన్నెండేళ్ళగా, ఈ కొత్త ప్రపంచంలో చందూతో పాటు మేమూ ఎదిగాము. చందూ ఎప్పటిలా చదువులో, ఆటల్లో – పాటల్లో – కూచిపూడి డాన్సులో కూడా చక్కగా ముందుకి సాగుతుంది. క్రమశిక్షణతో మసులుతుంది.
నా దృక్పథంలో ఎంతో మార్పు వచ్చింది. ప్రపంచ సంస్కృతుల సంగమంలా ఉన్న అమెరికాలో, కొంగొత్త కోణాల్లో ఇతర దేశాల సంస్కృతీ – సంప్రదాయాల్ని అర్ధం చేసుకొంటూ, మరింత మెరుగ్గా
మనుగడ సాగించవచ్చని తెలుసుకున్నాను. వారాంతాల్లో ఆసక్తి ఉన్న పిల్లలకి శాస్త్రీయ సంగీతం నేర్పడం ముఖ్య వ్యాపకంగా పెట్టుకున్నాను.
**
చెన్నైలో అమ్మావాళ్ళ వద్దకి, గడిచిన పన్నెండేళ్ళలో నాలుగు సార్లు వెళ్ళాము. హాయిగా గడిపాము. అమ్మా, చందూ ఎప్పటిలా ముచ్చటగా ‘జాబిలమ్మ’ కథలు చెప్పుకుంటూ, అదే ఆప్యాయతతో మెలిగారు. అమ్మతో కొన్ని విషయాల్లో, ముఖ్యంగా చందూ పెంపకం విషయంగా వాదించాను కూడా. చందూకి అన్నిటా పూర్తి స్వేచ్చ నివ్వడమే సముచితం అని వాదించాను. పరిపూర్ణ వ్యక్తిత్వం ఉన్న స్త్రీగా ఎదగాలంటే, స్వేచ్చ అవసరమని, పద్దెనిమిదేళ్ళ చందూ అన్ని విషయాల్లో చక్కగా ఎదుగుతుందని సంతోషాన్ని వ్యక్తపరిచాను.
**
చందూ హైస్కూల్ గ్రాడ్యుయేషన్ కి ముందే తాము పర్మనెంటుగా మా వద్దకు వస్తున్నామని మంచి వార్త చెప్పారు అమ్మావాళ్ళు. వాళ్ళు వచ్చాకే చందూ కూచిపూడి రంగప్రవేశంతో పాటు హైస్కూల్ గ్రాడ్యుయేషన్ కూడా ఓ వేడుకలా జరిపించాలని అనుకున్నాము.
**
అమ్మవాళ్ళ రాకతో, చందూ ముఖంలో ఓ కొత్త వెలుగు వచ్చింది. అచ్చమైన తెలుగు స్వచ్చంగా మాట్లాడుతున్న చందూని చూసి అమ్మ మురిసిపోతే, తన ‘రంగప్రవేశం’ అమ్మమ్మ చేతుల మీదుగా జరిగిందని చందూ పొంగిపోయింది.
తరువాత, కొద్ది రోజులకి కాలేజ్-స్టేషన్ లోని ‘టెక్సాస్ ఎ & ఎం యూనివర్సిటీ’ కి వెళ్ళిపోయింది చందూ. దగ్గరే కాబట్టి, వీలయినంత తరుచుగా తను రావడమో, మేము వెళ్ళడమో చేస్తున్నాము….
**
అమ్మమ్మ – చందూల సుదీర్ఘ ఫోన్ సంభాషణలు, వారాంతంలో కలవడాలు, వారిని మునుపటంత దగ్గర చేసి, వారి ‘జాబిలమ్మ స్టోరీ-సెషన్స్’ ని చర్చా వేదికలుగా మార్చాయి. అలా వాళ్ళు ఎన్నెన్నో అభిప్రాయాలని,
భావాలని పంచుకుంటుంటే, వింటూ ఆనందిస్తాను. అమ్మకి, మొదట్లో- చందూ వేసే అధునాతన దుస్తులు, ఎప్పుడన్నా ఫిష్ వండించుకు తినడాలు, దాని పెంపుడు కుక్కలు నచ్చలేదు. కాని మనమరాలు మీదున్న ప్రేమ, అన్నిటిని సమర్దిస్తూ చందూ ఇచ్చే సమాచారం ముందు, ఆమె అయిష్టత పటాపంచలైపోయింది.
ముందే కొంత కంప్యూటర్ వాడకం తెలిసున్న అమ్మకి ల్యాప్టాపులో ‘తెలుగు లిపి’ అమర్చింది చందూ. దాంతో, ఒకరికొకరు మెసేజులు, కవితలు పంపుకుంటూ మంచి స్నేహితులైపోయారు.
కాలం ముందుకి సాగి, వారి కథలోని ‘జాబిలమ్మ’ కూడా చందూలా చక్కగా ఎదిగింది. ఇంజినీరింగ్ కోర్స్ చదువుతో కొంత బిజీ అయ్యాక మాత్రం, మాతో మునుపటంత సమయం గడపలేక పోతుంది చందూ. అయినా అదే కాలేజీ అవడంతో వీలునప్పుడల్లా కలుస్తూనే ఉన్నాము..
**
మరో మూడేళ్ళకి కాలేజీ గ్రాడ్యుయేషన్ నాడు, ‘ఎడ్వర్డ్ జోన్స్’ అనే ఓ అమెరికన్ యువకుణ్ణి మాకు ప్రత్యేకంగా పరిచయం చేసింది చందూ. ఇద్దరూ ‘ఉన్నత విద్యార్ధుల విభాగం’ లో అవార్డులందుకున్నారు. వాళ్ళిద్దరు, ఒకరితో ఒకరు చాలా దగ్గరగా మసలడం చూసి, అమ్మ ఇబ్బందిపడింది. తిరిగి ఇంటికొచ్చాక కూడా, మాతో ఏమీ అనకపోయినా ఆమె మనసు పడుతున్న ఆందోళన నాకే తెలుసు.
**
మరునాడు, చందూ, ఎడ్వర్డ్ ఇంటికొచ్చారు. ఒకరినొకరు ఇష్టపడుతున్నామని స్వచ్చంగా తెలియజేశారు. అమ్మ షాక్ నుండి తేరుకునేలోగా, మేము అతని గురించి మరిన్ని వివరాలు తెలుసుకున్నాము. మర్యాదస్తుడిలా ఉన్నాడు. ఆప్యాయంగా మాట్లాడాడు.
భోజనాలు చేసి తిరిగి వెళ్ళిపోయారు చందూ, ఎడ్వర్డ్ లు.
వారితో గడిపిన ఆ కొద్దిగంటల్లోనే, మాకు ఎడ్వర్డ్ పై సదభిప్రాయం ఏర్పడింది. కాని, హాయిగా సాగుతున్న మా జీవితాల్లోకి ఇతర దేశస్థుడైన ఎడ్వర్డ్ రాక, ఓ అపశ్రుతే అంది అమ్మ. దిగాలు పడిపోయింది.
“ఇరవై నాలుగు సంవత్సరాల ఇంజినీరింగ్ చదివిన యువతి, తనకి నచ్చిన వాడితో జీవితం పంచుకోవాలనుకోడం తప్పు కాదమ్మా,” అని ఆమెకి నచ్చజెప్పాను.
ఎడ్వర్డ్ కి, అన్ని అర్హతలు ఉన్నాయని, ఓ ప్రైవేట్ బ్యాంక్ అధినేతకి ఏకైక వారుసుడని, నాలుగేళ్లగా చందూకి తెలిసినవాడు, దాని మనసుకి నచ్చినవాడని చెప్పాను.
**
మరో యేడాదికి అమ్మ ఆశీస్సులతో, చందూ-ఎడ్వర్డ్ ల వివాహం ఘనంగా జరిపించారు ఎడ్వర్డ్ తాతగారు. ఆ పెద్దాయన పేరు డేవిడ్ జోన్స్. ఆయన్ని కూడా కలిసాక గౌరవప్రదమైన కుటుంబమేనని సంతోషించింది అమ్మ.
అటుపై చిలకా గోరింకల్లా చందూ-ఎడ్వర్డ్ లు కళ్ళెదుటే తిరుగుతుంటే సంబరపడిపోయింది.. ‘నానమ్మా’ అంటూ తన చుట్టూతా తిరిగే ఎడ్వర్డ్ మీద ఆపేక్ష పెంచుకుంది.
చందూ-ఎడ్వర్డ్ ల సందడితో, అమ్మకి సమయం చాలడం లేదు …
రెండేళ్ళు గడిచాక మాత్రం, తనకో మునిమనవడని కనివ్వమని వాళ్ళని వొత్తిడి చేసింది. వచ్చీరాని తెలుగులో, “మీ కోరిక మేము తప్పక తీరుస్తాం నానమ్మా,” అని ఎడ్వర్డ్ ఆమెతో అన్నప్పుడు తెగ మురిసింది అమ్మ.
**
డైనింగ్ హాల్లో బ్రేక్ఫాస్ట్ ముగించి, చందూవాళ్ళ ఫామిలీ రూములోకొచ్చి కూర్చున్నాము. ఏవో ఉబుసుపోక కబుర్లు చెబుతూనే ఉంది చందూ. నేను, అమ్మా ముఖాలు చూసుకున్నాము.
తెల్లవారక ముందే, ఫోన్ చేసి, ‘మీ అందరికీ ఓ ముఖ్యమైన విషయం చెప్పాలి, వెంటనే వచ్చేయండి’ అన్న మనిషి, ఏవో మాటలు చెబుతుందే తప్ప అసలెందుకు రమ్మందో చెప్పదు. మాకేమో దాని నోటెంట శుభవార్త వినాలని ఆత్రుతగా ఉంది. అమ్మని చేత్తో తట్టాను.
“సరే, ఇక ఆగలేము తల్లీ. ముఖ్యమైన విషయమంటూ పొద్దున్నే పిలిచి, కడుపునిండా మంచి తిండి కూడా పెట్టావు. ఆ శుభవార్త కూడా చెప్పెయమ్మా. డాక్టర్ వద్దకు వెళ్లుంటావు… ఏమన్నారు? ఎన్నో నెలంట?” అడిగింది అమ్మ.
వెంటనే గంభీరంగా మారింది చందూ. ఎడ్వర్డ్ వంక చూసింది. అతనే వెళ్ళి చందూ పక్కన కూర్చుని, దాని చేతిని తన చేతిలోకి తీసుకున్నాడు.
“కవలలని చెప్పాడేమో! డాక్టర్ వీళ్ళకి,” అంది అమ్మ నాకు మాత్రం వినబడేలా.
తల వంచుకునున్న చందూ భుజంపై మృదువుగా తట్టాడు ఎడ్వర్డ్. ‘పర్వాలేదు, నేనున్నాగా’ అన్నట్టు. ఏం చెబుతుందోని మాకు ఆత్రుతగా ఉంది.
తల పైకెత్తి తన ఎదురుగా కూర్చునున్న మా వంక చూసింది చందూ..
“మీరంతా నేను చెప్పబోయేది పూర్తిగా వినండి. ఎవరూ భావోద్వేగాలకు గురికావద్దు.ఇక బిడ్డ కావాలని మేమూ ఆదుర్దాగానే ఉన్నాము. కాని, నాకు ఆరునెలలుగా అప్పుడప్పుడు వచ్చే భరించలేని తలనొప్పి, ఈ మధ్య ఉధృతంగా మారడంతో, వైద్య పరీక్షలు చేయించాము… నాకు అసామాన్యమైన ‘బ్రెయిన్ కాన్సర్ వ్యాధి’ ఉందని తెలిసింది,” క్షణమాగింది చందూ.
“గ్రేడ్ 2 గ్లియోబ్లాస్టోమ మల్టిఫార్మే (glioblastoma multiforme) అంటారు నాకున్న ఆ వ్యాధిని,” దుఃఖాన్ని పంటిబిగువున ఆపుకుంటూ, మా వంక సూటిగా చూసింది చందూ. “ఆపరేషన్ చేయించుకుంటే కనీసం పదేళ్ళైనా ఉంటానని, మరో ఇద్దరు నిపుణులు కూడా తేల్చారు. నాకు బతకాలని ఉంది.. ఇంత మంచి జీవితాన్ని, ఇలాంటి పరివారాన్ని వదలాలని లేదు. మీరంతా నాకు ధైర్యాన్నివ్వండి. మీ అశ్రువులకి బదులు ఆశీస్సులనిచ్చి, నన్ను ఆ పదేళ్ళైనా సంతోషంగా బతికించండి. మీరు కృంగిపోయి నన్ను ఇటువంటి సమయంలో ఏడిపించవద్దు. ఈ వ్యాధి గురించి, వ్యాధి తీవ్రత గురించి మీరూ తెలుసుకోండి,” అంటూ కన్నీళ్ళతో చేతులు జోడించింది.
ఊపిరి ఆగిపోయినట్టుగా అనిపించి వొళ్ళు తేలిగ్గా అయిపోయింది. ‘మైగ్రేన్ హెడ్-ఏక్స్’ లా వస్తున్నాయని చందూ చెప్పింది. కానీ..ఇలాటి వ్యాధి’..ఇక..ఆలోచించలేక పోయాను. తల తిరిగినట్టయ్యింది.. గబుక్కున లేచి వాకిలి వైపు వేగంగా అడుగులేశాను. “శారదా, శారదా!, అంటూ నా వెంటే పరుగున వచ్చిన మోహన్ చేతులు నన్ను చుట్టేసాయి, పడకుండా ఆపడానికేనేమో.
**
జేవురించిన ముఖాలతో అందరం మెథడిస్ట్ హాస్పిటల్ వెయిటింగ్ ఏరియాలో ఉన్నాము. ఆరుగంటలుగా నా చందూకి బ్రెయిన్ సర్జరీ జరుగుతుంది. మాలో ఎవ్వరికీ మరొకరితో మాట్లాడాలన్న కోరిక లేదు. జరుగుతున్నది అర్ధం కాక మా మనస్సులు, ఆలోచన స్తంభించి పోయాయి.
అమ్మ అప్పుడపుడు ‘నా ‘జాబిలమ్మ’ అంటూ కుమిలి కుమిలి ఏడుస్తుంది. ఎడ్వర్డ్, మోహన్ మా అందరికోసం గుండె నిబ్బరాన్ని కనబరుస్తూ, మాకు కాఫీలు, సాండ్విచ్ లు తెచ్చిస్తున్నారు. అవన్నీ టేబిల్ మీద అలాగే పడున్నాయి.
**
సర్జరీ అయ్యాక మమ్మల్ని రికవరీ పక్కన ఉన్న రూములో హాజరు పరిచారు. సర్జెన్, డాక్టర్, స్పెషలిస్ట్ అంతా మా ముందున్నారు. ఆపరేషన్ గురించి వివరణ ఇచ్చారు. ముందుగా పార్షియల్ – క్రేనియాటమీ (partial craniotomy) తో బ్రెయిన్ మీద ఉండే బోన్-ఫ్లాప్ (bone-flap) ని సర్జరీ చేసి, పక్కకి తీయడమయిందట. లోపలున్న టెంపోరల్-లోబ్ (temporal lobe) చుట్టూ ఉన్న బ్రెయిన్ టిష్యూని తొలిగించి, టెంపోరల్-లోబ్ ని కొంత భాగం తీసివేసారట. వ్యాధి వల్ల సీజర్స్, గుడ్డితనం, మాటపడిపోవడాన్ని వీలయినంత అరికట్టే ప్రయత్నంలోని భాగమని ప్రస్తావించారు.
పేషంటు కూడా స్పృహలోకి వచ్చి, కాస్త కోలుకున్నాక, మరిన్ని విషయాలు వివరిస్తామని, నాలుగు రోజుల్లో ఫామిలీ అంతా తప్పక వచ్చి కలవమని సూచించారు వైద్యులు. నాలుగు రోజులు ఆ బాధ, అయోమయం తట్టుకునే శక్తి మాకెవరికీ లేదు. జీవచ్చవాల్లా సమయాన్ని గడపాలి. చందూ కోసం!
**
అమ్మ మానసికంగా శారీరకంగా బాగా కృంగిపోయింది. ఆమె ఆరోగ్యం క్షీణిస్తుందని తెలిసినా, అందరి పరిస్థితి అంతంతమాత్రంగానే ఉండడంతో, ఏం చేయలేక మందులతో గడుపుకొస్తున్నాము. అందరం ఎడ్వర్డ్ ఇంటికే వెళ్ళి వస్తున్నాము. అక్కడ వంటమనిషి, హౌజ్-కీపర్ ఉండడంతో, ఒకింత టీలు – తిండి అక్కడ కానిస్తున్నాము. గుండెలు పిండేస్తున్న బాధతో, ఆగని కన్నీళ్ళతో దేవుడిని ప్రార్దిస్తూ గడుపుతున్నాము…
**
మళ్ళీ వారానికి, చందూ కుర్చోగలిగే పరిస్థితికి వచ్చాకే, డాక్టర్లతో, నిపుణులతో సమావేశమయ్యాము.
“చూడండీ, చంద్ర గురించి కొన్ని నిజాలు మీముందు పెట్టక తప్పనందుకు, మాకు చాలా బాధగా, సంశయంగా ఉంది.
సర్జరీతో మేమాశించినది చేసాము. కానీ, ఆమె వ్యాధి గురించి, కొత్తగా తీవ్రమైన ప్రతికూల విషయాలు బయట పడ్డాయి. చంద్రకళ బ్రెయిన్ కాన్సర్ గ్రేడ్ 4 గ్లియోబ్లాస్టోమ మల్టిఫార్మే (glioblastoma multiforme) గా నిర్దారణయ్యింది. సర్జరీ వల్లనే ఆ విషయం తెలుసుకోగాలిగాము,” ఒక్క క్షణం మౌనం వహించి మళ్ళీ చెప్ప నారంభించారు.
“ఇంతకన్నా సున్నితంగా చెప్పెగల పరిస్థితి కాదు మాది. చికిత్సకందని ఈ గ్రేడ్ 4 కాన్సర్ వ్యాధి, చంద్ర మెదడుని అతి వేగంగా కబళించి వేస్తుంది. ఆమెకిక ఆరునెలల సమయం మాత్రమే మిగిలుండవచ్చు. అంటే జీవనానికి సంబంధించిన సామాన్య ప్రక్రియలు కూడా ఒక్కోటి క్రమేణా స్తంభించిపోతాయి. వాక్కు, చూపు, నడక అన్నీ వేగంగా తగ్గిపోతాయి. సీజర్స్ ఎక్కువవుతాయి. ఇది వ్యాధి లక్షణం. తీవ్ర పరిణామాలు ఉంటాయి. మీరది దృష్టిలో పెట్టుకుని వ్యవహరించండి… ఆమెని ఇంటికి తీసుకువెళ్ళి, ఆమెతో మీకు ఉన్న సమయం వీలయినంత సంతోషంగా, ప్రశాంతంగా ఉండేలా చూసుకోండి,” అని సర్జన్ వివరించాక, “మే గాడ్ బి విత్ యు ఆల్,” అంటూ శలవు తీసుకున్నారు డాక్టర్లు.
దిగ్బ్రాంతి చెందే అసమాన పరిస్థితి. చుట్టూ చీకట్లుగా, గుండెల్ని బయటనుండి కొట్టి పిండిచేస్తునట్టుగా బాధ – ఎదుర్కునే శక్తి లేక అచేతనమైపోయాను. నా పక్కనే అమ్మ కుప్పకూలిపోయింది. ఇంకేమీ తెలియడం లేదు. ఎంతసేపయిందో. ఆ భయంకర నిశబ్దం చెదిరింది నా బంగారుతల్లి చందూ మెత్తని మాటలతోనే.
“విన్నారుగా! ఇది ఆ దేవుని నిర్ణయం. మనం తలొగ్గవలసిందే. ఉన్న సమయాన్ని వృధా కానివ్వకుండా అనుభ విద్దాము. ఇదే వ్యాధి సోకి, హాస్పైస్ లో ఉన్న పేషంట్స్ ని, త్వరలో నాతో పాటు మీరూ విజిట్ చేయవచ్చు,” అనేసి, “నన్నిక ఇంటికి తీసుకు వెళ్ళు ఎడ్వర్డ్,” అంటూ అతని చేయందుకుంది.
**
రోజూ పొద్దున్నే చందూతో వాకింగ్ అయ్యాక, దాని చిన్నప్పటి కబుర్లు, జాబిలమ్మ కథలు చెప్పుకుంటూ పగలంతా వాళ్ళింటనే గడిపి, సాయంత్రానికి ఇల్లు చేరుతున్నాము. అమ్మ కూడా చందూ కుక్కల్నిప్పుడు ఇష్టంగా చూసుకుంటుంది.
**
గుడి నుండి ప్రసాదం తీసుకొని, ఎప్పటిలా పొద్దున్నే చందూ ఇంటికి వెళ్ళాము. లివింగ్-రూమ్ లో చందూతో పాటు, ఎడ్వర్డ్ వాళ్ళ తాతగారు కూడా ఉన్నారు. మా అందర్నీ తన చుట్టూ కుర్చోమని సైగ చేసింది చందూ. ఎడ్వర్డ్ మా నలుగురికి ‘చందూ లెటర్స్’ అంటూ అందించాడు. వణుకుతున్న చేతులతో వాటినందుకొని చదవడం మొదలెట్టాము.
ప్రియమైన అమ్మా, నాన్నా, అమ్మమ్మా, తాతయ్యా,
నిన్న మీరు వెళ్ళాక, నేను మాట స్పష్టత కోల్పోయాను. అందుకే వెంటనే కూర్చుని, మీకు నేను చెప్పాలనుకున్నది లెటర్ లో రాసాను. నేను తీసుకున్న కొన్ని నిర్ణయాలను దయచేసి అర్ధం చేసుకోమని ప్రార్ధన. మీ అందరి మనస్థితి నాకు తెలుసు. నేనూ కుమిలిపోతున్నాను. ఎడ్వర్డ్ తో నేను ఎంతో అందమైన భవిష్యత్తుని ఊహించుకున్నాను. మా కలలు కల్లలయ్యాయి కదా! పాపం ఎడ్వర్డ్!!……ఇక ఈ వ్యాధి వల్ల, ఎప్పుడేమౌతుందో అని భయపడుతూ, నేను కూడా కీకారణ్యంలో అంధురాల్లా ఇలా క్షణక్షణం చస్తూ జీవించలేను.
హాస్పైస్ లో రోగులని చూసాక, వ్యాధిని గురించి క్షుణ్ణంగా ఆధారాలతో సహా తెలుసుకున్నాను. ఎడ్వర్డ్ కి, గ్రాండ్-పా కి కూడా, హాస్పైస్ లోని రోగుల గురించి, వ్యాధి తీవ్రత, పర్యవసానాల గురించి పూర్తి అవగాహన కల్పించాను. సర్జరీ అయ్యాక, ఈ నెల రోజులుగా ‘డెత్ బై యూతనేషియా’ గురించి కూడా అవసరమైనదంతా తెలుసుకున్నాను.
దాన్నే ‘డెత్ విత్ డిగ్నిటీ’ అంటారు.
తిరుగులేని, నయంకాని వ్యాధితో అచేతనమౌతూ – శారీరికంగా, మానసికంగా తీవ్ర వొత్తిడికి లోనౌతున్న నాలాంటి వారికి, వైద్యుల పర్యవేక్షణలోనే – తమ జీవితాన్ని తామే అంతం చేసుకొనే వెసలుబాటు కల్పిస్తుంది – ఈ ‘డెత్ విత్ డిగ్నిటీ’’ చట్టం. కాని ఈ చట్టాన్ని, అమెరికాలో కొన్ని రాష్ట్రాలు మాత్రమే అమలు పరుస్తున్నాయి. ఇక ఆలస్యం చేయకుండా, ఆ చట్టం అమలులో ఉన్న ‘ఆరగెన్’ కి వెళ్ళడానికి ఏర్పాట్లు చేయమని అర్ధిస్తే, ఎడ్వర్డ్, డేవిడ్ తాతగారు కూడా నా నిర్ణయాన్ని గౌరవించారు. ప్రాణాంతకమైన వ్యాధి సోకిన నాకు, కనీసం ఈ మార్గాన్ని చూపాడు దేవుడు.. ఎంతో వ్యయ ప్రయాసలతో కూడుకున్న ఈ కార్యాన్ని, డేవిడ్ తాతగారే చేపట్టి, సునాయాసంగా ఏర్పాట్లు జరిపించేస్తున్నారు.
అంతేకాక, ‘డెత్ విత్ డిగ్నిటీ ‘ చట్టాన్ని – ‘రైట్ టు డై ’ చట్టంగా – మిగతా రాష్ట్రాలు కూడా అమలులోకి తేవాలన్న కొన్ని సంస్థల పోరాటాన్ని, నా తరఫున కూడా, మా ట్రస్ట్ ద్వారా ముమ్మరం చేస్తాన్నారు ఆయన.
మతి-గతి పూర్తిగా కోల్పోయి, బ్రెయిన్-డెడ్ అయ్యాక కూడా, నన్ను హాస్పిస్ లో లైఫ్ సపోర్ట్ మీదుంచి మీరంతా బాధపడుతూండడం నేనూహించలేను. అందుకే, నేను పూర్తిజ్ఞానంతో ఉండగానే, మీ అందరి సమక్షంలో హాయిగా వెళ్ళిపోవాలని నా కోరిక. అందుకు, తేది-సమయం కూడా నిర్దారించాను. మీరు నలుగురూ పది రోజుల్లో సేలంకి వచ్చేయండి……ఏర్పాట్లన్నీ మేమే చేస్తాము…
1. అమ్మా! నీ కడుపుకోత అర్ధం చేసుకోగలను. ఐనా ప్లీజ్ నన్ను వెళ్ళనివ్వమ్మా. ఇంతకన్నా అధ్వాన్న స్థితిలో నీవు నన్ను చూసి తట్టుకోలేవు మరి. నాకు కళ్ళు కూడా మసకబారాయి తెలుసా?
2. నాన్నా! మీ ప్రేమకి మీ చేయూతకి నా శిరస్సు వంచి నమస్కరిస్తున్నాను.
3. తాతయ్య, ఎవరేమన్నా నేను మీ పోలికే. నిజం.
4. అమ్మమ్మా, నీ ఈ జాబిలమ్మ ఇక యేడాదికో మెట్టు ఎక్కనవసరం లేదు. ఇరవైయేడేళ్ళకే ఒక్క పరుగున మిగతా డెబ్బైమూడు మెట్లు ఒక్క ఉదుటున ఎక్కేసి, వెన్నెల సామ్రాజ్యంలో నక్షత్రమై, త్వరలో అక్కడి నుండి నిన్ను పలకరిస్తుందిగా! అదీ సంగతి. మీరంతా నన్ను క్షమించి, నాతో ఉంటారు కదూ!
మీ ప్రియాతి ప్రియమైన చందూ (జాబిలమ్మ)
*************
రచన: రామాచంద్రమౌళి
మళ్ళీ అదే దృశ్యం.
రాత్రి ఎనిమిది ముప్పై నిముషాలు.. డైనింగ్ టేబుల్.. నాన్న అబ్రహం.. అమ్మ అరుంధతి.. అక్క ఎలిజబెత్.. అన్న రామ్మోహన్.. సుశీల అనబడే నేను.. అందరమూ నిశ్శబ్దంగానే భోజనం చేస్తున్న ‘ డిన్నర్ ’ సందర్భం. హైదరాబాద్ లోని డి ఆర్ డి ఎల్ ల్యాబ్ లో సైంటిస్ట్గా పని చేస్తున్న నాన్న ఆ రోజే భారతదేశపు ఆర్మీలో యుద్ధసమయంలో అత్యంత కీలకమైన రాత్రి వేళల్లో రాడార్ సిస్టంలో పనికొచ్చే ఒక ప్రత్యేకమైన సెన్సర్ ను తన టీం డిజైన్ చేసిన విజయం గురించీ,  దేశ ప్రధానమంత్రి నుండి పొందిన ప్రశంస గురించీ చెబుతున్నప్పుడు.. ఆయన ముఖంలోని వెలుగునూ.. తృప్తినీ.. ఒక విజయాన్ని సాధించినపుడు ఒక వ్యక్తి పొందే అద్భుతమైన ఆత్మానందాన్నీ గమనిస్తూ పొంగిపోతున్న తరుణంలో.. అన్నాడు మళ్ళీ అదే వాక్యం.
‘‘నాన్నా.. మీలో ఎవరూ ‘ జీనియస్ ’ కారురా. అదే నన్ను ఎప్పుడూ వేధిస్తూంటుంది ’’ అని.
జీనియస్.. జీనియస్.. జీనియస్.
ఏమిటి ‘జీనియస్’ అంటే. డిక్షనరీ అర్థం జీనియస్ అంటే.. కౌశలమైన బుద్ధి గలవాడు.. మేధావి.. కుశాగ్ర బుద్ధి కలవాడు.. ఇలా.
అక్క ఎలిజబెత్.. అప్పటికే పి. జి లో బంగారు పతకాన్ని సాధించి డిల్లీలోని జె ఎన్ యు లో లెక్చరర్ గా పని చేస్తోంది. అన్న రామ్మోహన్ ఎం.టెక్.. మెకానికల్ ఇంజనీరింగ్.. ప్రొడక్షన్ టెక్నాలజీ లో రోబట్స్ రంగ స్పెషలిస్ట్. మారుతి ఉద్యోగ్ లిమిటెడ్,  గురుగాం లో పని చేస్తున్నాడు. ఇక తను.. సుశీల.. ఉస్మానియాలో సైకాలజీలో పి.జి చేసి.. అమెరికాలోని యూనివర్సిటీ ఆఫ్ పెన్సెల్వేనియాలో పి.హెచ్ డి లో అడ్మిషన్ ను సాధించి ఇక పది రోజుల్లో చేరబోతోంది. ఈ సీట్ దక్కడం ఒక అద్భుతమైన విజయమే. అంత సుళువైన విషయం కాదు 1740 లో ప్రఖ్యాత భౌతిక శాస్త్రవేత్త బెంజమిన్ ఫ్రాంక్లిన్ చేత స్థాపించబడ్డ అమెరికాలోని ఆధ్యాత్మిక నగరం ఫిలడెల్ఫియాలోని యూనివర్సిటీ ఆఫ్ పెన్సెల్వేనియాలో డాక్టోరల్ సీట్ సంపాదించడం. తమ కుటుంబం చుట్టూ ఉన్న అనేకమంది ప్రముఖులు ఈ విజయాలను సాధిస్తున్న తమ ముగ్గురిని చూచి వాళ్ళ వాళ్ల కుటుంబాల్లో ఒక ఉదాహరణగా ఉటంకిస్తూ ప్రశంసిస్తూంటారు బహిరంగంగానే. కాని నాన్న మాత్రం.,
‘మీలో ఏ ఒక్కరూ జీనియస్ కాదురా ’ అని అనడం మాత్రం మాననే లేదు.
అసలు ‘ జీనియస్ ’ అంటే నాన్న దృష్టిలో ఏమిటి.. మమ్మల్ని  ఏ  ‘ ఐన్ స్టిన్ ’ తోనో పోల్చి అతనంత ఎత్తుకు ఎదగలేదు అని కించపర్చడమా.. లేదా అతనంత ఉన్నతంగా ఎదగాలని ఆకాంక్షించడమా.
ఆ విషయమే అడిగేదాన్ని నేను ధైర్యంగా.. సూటిగా నాన్నను.
అప్పుడాయన చిద్విలాసంగా,  ముఖంనిండా బ్రహ్మవర్చస్సుతో నవ్వుతూ.. ‘‘నువ్వే అర్థం చేసుకో బిడ్దా’’ అని ఒక ఆశీః పూర్వక దృక్కును సారించి లేచి వెళ్ళిపోయేవాడు అక్కడినుండి.
ఆ సందర్భం కంట్లో పడ్ద నలుసులా.. మనసులో నాటుకున్న      ముళ్ళులా.. అప్పుడే ఎవరో రగిల్చిన అగ్నిలా దహించేది నన్ను.
‘దహించబడ్తున్న అరణ్యంలో నేను… దహించబడ్తున్న నాలోనే ఒక అరణ్యం ’
ఆ స్థితిలో అడుగు పెట్టాను యూనివర్సిటీ ఆఫ్ పెన్సెల్వేనియా లో.
పెన్న్.. ఒక జ్ఞాన ప్రపంచం.. ‘ ది కాలేజ్ ఆఫ్ ఆర్ట్స్ అండ్ సైన్స్ ’ లో.. మొత్తం అత్యాధునికమైన 60 కోర్స్ లు. అందులో ఒకటి నా ‘ సైకాలజీ’ కోర్స్. ఫిలాసఫీ కూడా నా అభిమాన విషయం. ప్రపంచ ప్రఖ్యాతి చెందిన బిజినెస్ కాలేజ్ ‘ వార్టన్ స్కూల్ ’ లో 30 కోర్స్ లు మేనేజ్మెంట్ సైన్స్ లో. పెన్న్ ఇంజనీరింగ్ లో 10 కోర్స్ లు.. అసలా ప్రాంగణమే ఒక జ్ఞాన ఖని. అంతా విద్యా సుగంధం.
ఇక ప్రారంభించాను ప్రయాణాన్ని.. నాన్న పదే పదే అంటున్న         ‘ జీనియస్ ’ ను కావాలని.
ఇంటర్ రిలిజియస్ వివాహం చేసుకున్న నాన్న అబ్రహం.. అమ్మ అరుంధతిల వల్ల పవిత్ర పుణ్యభూమి భారతదేశంలో పుట్టి అటు క్రిస్టియన్ మత గ్రంథాలనూ,  ఇటు హిందూ మహా చతుర జ్ఞాన సంహితలైన వేదాలూ,  ఉపనిషత్తులూ,  ఋక్కులూ,  ఇతిహాసాలూపురాణాలూ,  వాటి భాష్యాలూ,  వ్యాఖ్యలూ.. ప్రబంధ తర్క శాస్త్రాలూ ఇవన్నీ అధ్యయనం చేసిన నాకు ఇప్పుడు అమెరికాలోని ప్రపంచ ప్రఖ్యాతి చెందిన ప్రసిద్ధ సామాజిక విశ్లేషకులనూ,  వ్యక్తిత్వ వికాస రచయితల హృదయాలనూ,  ప్రముఖ సైకాలజిస్ట్ లనూ అధ్యయనం చేసే భాగ్యం కలిగింది.
1883 నుండి 1970 వరకు జీవించిన ‘ నెపోలియన్ హిల్ ’ రాసిన    ‘ థింక్ అండ్ గ్రో రిచ్ ’,
1888 నుండి 1955 వరకు జీవించిన డేల్ కార్నిన్ రాసిన ‘ హౌ టు డెవలప్ సెల్ఫ్ కాన్ఫిడెన్స్ అండ్ ఇన్ఫ్లుయెన్స్ పీపుల్ బై పబ్లిక్ స్పీకింగ్ ’,
1932 నుండి 2012 వరకు బ్రతికి కార్పొరేట్ మేనేజ్ మెంట్ రంగాలను తీవ్రంగా ప్రభావితం చేసిన స్టీఫెన్ ఆర్ కోవె రాసిన ‘ది సెవెన్ హాబిట్స్ ఆఫ్ హైలీ ఎఫెక్టివ్ పీపుల్’,  ‘ది ఎత్ హాబిట్’,  ‘ది లీడర్ ఇన్ మి’,
1947 లో జన్మించి ఇంక బతికే ఉన్న పీటర్ ఎం సింగె రాసిన ‘ది ఫిఫ్త్ డిసిప్లైన్’.. ఈయనను కలిశాను కూడా నేను మూడు సార్లు.
2003 లో ప్రచురించబడి 1000 వ్యూహాత్మక సూచనలతో మెదడును ఎలా చురుగ్గా ఉంచుకోవాలో చెప్పిన, లక్షల కాపీలను విక్రయించిన మగ్గీ  గ్రీన్ వుడ్- రాబిన్ సన్ పుస్తకం ‘20/20 థింకింగ్’.. ఆమెతో మూడుసార్లు ముఖతః సంభాషించడం.,
వాళ్ళ గ్రంథాలు.. వాళ్ల బోధనలు.. వాళ్లు ఈ తరానికి చూపిన బాటలు.. ఇవన్నీ నన్ను ఒక అనంతమైన తపో ముద్రలోకి నడిపించాయి.
భారత సంతతికి చెందిన నాలోని ఆది విద్యలైన మెడిటేషన్,  ధ్యానం,  ప్రార్థన,  యోగా.. వీటికి తోడు.. ఈ ప్రాచ్య మేధో ఉన్నతి తాలూకు అధ్యయనాలు.. అన్నీ కలిసి.. నాన్న చెప్పిన ‘ జీనియస్ ’ గా పరివర్తిస్తూ నన్ను కొత్త ఉన్నత శిఖరాలవైపు నడిపించడం మొదలెట్టాయి. నాదైన ఒక నూతన దృష్టితో.. నా మార్గాన్ని అన్వేషించుకుంటూనే కొత్త అడుగులను.. కొత్త దిశలో.. బలంగా,  స్థిరంగా వేయడం ఆరంభించాను.
ఆ క్రమంలో నేను కలిసింది వందలమంది కార్పొరేట్ మేనేజర్లను,  ఎగ్జిక్యూటివ్స్ ను. సమాచారం సేకరించింది ఎందరో రచయితలూ,  విద్యావేత్తలూ,  ఆలోచనాపరులనుండి. చదువు.. డాక్టరేట్.. పోస్ట్ డాక్టరేట్.. అంతిమంగా.. యూనివర్సిటీ ఆఫ్ పెన్సెల్వేనియా లో ప్రతిష్టాత్మకమైన ‘ ప్రొఫెసర్ ’ ఉద్యోగం.. ఇవీ సాధించింది ఈ కొన్నేళ్ళలోతను.
ఐతే గత వారం జరిగిందొక అనూహ్య అద్భుతం.
నా సకల శక్తులనూ,  బుద్ధి కుశాగ్రతనూ,  మేధో సంపత్తినీ క్రోడీకరించి రాసిన మొట్టమొదటి వ్యక్తిత్వ వికాస గ్రంథం ‘ది పవర్ ఆఫ్ పాషన్ ’ ఒక్క వారంలోపలే ఒక మిలియన్ ప్రతులు అమ్ముడుపోయి.. ఒక రికార్డ్ సాధించగా.. ఆ పుస్తకం అత్యంత ప్రతిష్టాత్మకమైన ‘ మాక్ ఆర్థర్ ’ పురస్కారాన్ని పొందడం.
ఈ ‘ మాక్ ఆర్థర్ పురస్కారం ’ ఎంతో విశిష్టమైంది. దానికి రచయితగానీ,  ఏ ప్రతిభాశీలిగానీ అప్లై చేసుకోవడమో,  పైరవీలూ చేసిగానీ,  ప్రభావితం చేసిగానీ పొందే అవార్డ్ కాదు. అత్యంత గోప్యంగా ఒక నిపుణుల కమిటీ ఈ పురస్కారంకోసం వ్యక్తిని వెదికి ఎంపిక చేస్తుంది.
ఈ పురస్కారం విలువ 6, 25, 000 డాలర్లు. అంటే దాదాపు 4, 0625, 000.. నాలుగు కోట్ల రూపాయలకు పైననే.
ఇప్పుడు నేను ‘ జీనియస్ ‘ నేనా.
వ్చ్.. ఏమో నాన్నను అడగాలి.
***
ఏర్పోర్టులో విమానం దిగగానే పట్టరానంత సంతోషంతో. మహోద్వేగంతో ఒబెర్ టాక్సీలో చాంద్రాయణ గుట్టలో ఉంటున్న ఇద్దరే.. అమ్మా,  నాన్న దగ్గరికి పరుగు పరుగున వెళ్లేసరికి.. అప్పటికే నేను వస్తున్న వార్త తెలిసిన కుటుంబ మిత్రులు,  శ్రేయోభిలాషులు నన్ను అభినందించేందుకు పుష్ప గుచ్ఛాలతో సిద్ధంగా ఉన్నారు. ఒక అరగంటసేపు హడావిడంతా కొనసాగి.. అంతా సద్ధు మణిగిన తర్వాత.. ఇక మిగిలింది ఒక్క అమ్మా.. నాన్నే.
విషాదమేమిటంటే.. నాన్న అప్పటికే ఎనిమిది సంవత్సరాలుగా ‘పార్కిన్ సన్’ దీర్ఘవ్యాధితో యుద్ధం చేస్తున్నాడు. పోరాటం చేసీ చేసీ చాలా అలసిపోయినట్టు కూడా స్పష్టంగా తెలుస్తోంది ఆయన ముఖంలో.
నా సంతోషంకోసం.. ఉద్వేగభరిత ఆనందం కోసం.. నాన్నకు నా ‘ పవర్ ఆఫ్ పాషన్ ’ పుస్తకంను ప్రశాంతంగా వాక్యం తర్వాత వాక్యం అంతా వినిపించాను ఓపికగా. దాదాపు నాలుగు గంటలు. ఆయన కుర్చీలో కదలకుండా కళ్ళుమూసుకుని నాలుగ్గంటలూ వింటూ ఉండిపోయాడు. ఆయనకు పుస్తకమంతా అర్థమయ్యిందా.. లేదా.. అసలాయన మానసిక స్థితి ఏమిటి అన్నది ఎవరికీ తెలియదు. కాని ఏకాగ్రచిత్తంతో అంతా విన్నట్టుమాత్రం నాకు బోధపడిరది.
కాని చివరికి.. చదవడం అంతా అయిపోయిన తర్వాత మెల్లగా కళ్ళు తెరిచి.. ప్రసన్న వదనంతో ‘ ఐయాం ప్రౌడాఫ్ యు’ అని ప్రతి అక్షరాన్నీ అతి కష్టంగా ఒత్తి ఒత్తి పలుకుతూ.. నావైపు అతి ప్రశాంతంగా చూశాడు.
ముఖం నిండా శాశ్వతానందం తొణికిసలాడుతూండగా తలను పంకించి.. ఒక చిద్విలాసమైన చిరునవ్వు కూడా నవ్వాడు. ఆయన కళ్ళలోనుండి ఎందుకో జలజలా కొన్ని కన్నీళ్ళు జారాయి.
అప్పుడర్థమైంది నాకు ‘ జీనియస్ ’ అంటే ఏమిటో.
***
రచన: డా. వివేకానందమూర్తి
‘కాస్త చూసి నడువు విక్రా!’ అన్నాడు బేతాళుడు.
విక్రమార్కుడు ఆగి బేతాళుడి కేసి కోపంగా చూశాడు.
‘అపార్థం చేసుకోకు మార్కా! అసలే మనం నడిచేది హైదరాబాదులో చిక్కడపల్లి రోడ్డు. అదీగాక ఎదురుగా వచ్చేది ఎవరోకాదు ఆర్.టి.సి బస్సు, దానికి ఎన్టీ రామారావైనా ఒకటే. ఎకస్ట్రా నటుడైనా ఒకటే.’
విక్రమార్కుడు ఒకసారి రోడ్డంతా కలయజూశాడు. ఆవాళే రిలీజయిన చిత్రం మొదటి ఆట అప్పుడే వదిలినట్టుంది రోడ్డు. నడక వేగం తగ్గించి జాగ్రత్తపడ్డాడు.  “విక్రా! నీకు ఆయాసం రాకుండా ఉండగలందులకు ఈ వారం – అప్పుడయితే  ఓ డబ్బింగు చిత్రంలో హెవీ సీన్లు చెప్తాను.” అంటూ మొదలెట్టాడు.  – “ఓ భట్టి విక్రమార్క మహారాజా! విను, అనగనగా ఓ నటేశన్ ఉన్నాడు. ‘ఓ’  అంటే ఒక అని అపోహపడకు. ‘ఓ’ అంటే ఇంగ్లీషులో ‘O’ అతని ఇంటి పేరు. పూర్తి  పేరు ఓవర్ నటేశన్. హహ్వహ్వ! అవును రాజా! ఓవర్ నటేశన్ ‘అనగనగా ఒక  తల్లి’ అనే నే చెప్పబోయే తమిళ డబ్బింగు చిత్రంలో హీరో. నా డైలాగ్ డెలివరీ వేరేగా  ఉందని భావిస్తున్నావా బాబా! చెప్పేది డబ్బింగు చిత్రం గూర్చి కనుక డబ్బింగు భాషే  వాడుతున్నాను, వీరుడా చెవులు పెట్టి విను. చిత్రంలో అర్ధరాత్రి అంతా భయంకర చీకటి.  అయితే నిశ్శబ్దం మాత్రం లేదు. తమిళ డబ్బింగ్ కాబట్టిబ్యాగ్రౌండ్లో అరవదేశంలో గుడ్లగూబ ‘బా’ అని అరుస్తూ ఉంటుంది. హీరో ఓవర్ నటేశన్‌కి మేడమీద గదిలో ఎంత దొర్లినా నిద్రపట్టలేదు ఒక్కసారి ‘ఓ ఆం’ అని అరిచి లేచాడు. లేచి ‘ఓ దుప్పటీ! నా నిద్రకి నేడు సహాయకారి కాలేకపోయావే పైత్యకారీ’ అని దుప్పటిని పట్టుకుని,  పరపరా పది ముక్కలుగా చింపేశాడు. చింపేసిన ముక్కలన్నీ మెళ్ళో వేసుకుని ‘ఓ దుష్ట మంచమా నాకీ రోజు నిద్రని ప్రసాదించలేకపోయావే. ఓ సుఖమీయని చెక్క వస్తువా?  ఆయ్ – అహహ్వ’ అని మంచం కోళ్ళన్నీ చేత్తో విరిచేసి, వికటాట్టహాసం చేస్తూ కోళ్ళు విరిగిన మంచాన్ని మధ్యకి – ఓ గుద్దుగుద్దిరెండు ముక్కలు చేసేశాడు. గది బైటకి  వచ్చాడు. మేడమీంచి దిగువకున్న మెట్ల వరసని చూసి ‘ఉహూహ్వ’ అని మళ్ళీ నవ్వి,  మెట్లమీంచి దిగకుండా, సైడునున్న నున్నటి ఉడ్వర్కు మీద గుర్రం మీద కూర్చున్నట్టు  కూర్చుని క్రిందకి జారాడు. నేరుగా తల్లి నిద్రోతున్న గదిలోకి వెళ్ళి ‘అమ్మా! ఓ తల్లీ!’  అని అరుస్తూ ఆమెను నిద్రలేపాడు.
ఆమె ‘ఏరా నా ముద్దు బిడ్డా ఏమయిందిరా! వాగరా వాగు’ అంటూ ఆప్యాయంగా  లేచింది.
‘రా అమ్మా! రా!’ అని తల్లిని చెయ్యి పట్టుకుని వంటింట్లోకి బరబరా  లాక్కుపోయాడు. లైటు వేశాడు. లైటు వెలిగింది కానీ స్విచ్ చేతిలోకి ఊడొచ్చేసింది.  దాన్ని గుప్పిట్లో బిగించి, పొడిచేసి గుప్పిట తెరిచి ఆ పొడిని ఉఫ్మని ఊదేసి తల్లికేసి  చూశాడు.
తల్లి ‘ఏమిరా! ఏమి నీ ఆత్రుత. నేను కన్న నా సొంత బిడ్డా చెప్పరా!’ అనడిగింది.  ఓవర్ నటేశన్ ‘చూడమ్మా’ అని చొక్కా విప్పేసి భుజం మీద వేసుకుని, కుడిచేత్తో తన పొట్టమీద, ‘ఛపట్ – ఛపట్’ మని కొట్టుకుని – ‘అవునూ – అమ్మా నువ్వు నా  కన్నతల్లివే అయితే వేగిరమే ఒక బాల్చీడు సాంబారు కాచమ్మా. నువ్వు ప్రేమతో కాచిన  ఆ ప్రేమ సాంబారుతో ఈ రాత్రే నేనీ ఉదరాన్ని నింపాలమ్మా. అయ్యో ఓ రామా!  సాంబారు, సాంబారు!’ అని వంటిల్లంతా తిరిగి తిరిగి ఆయాసపడ్డాడు. అప్పుడతని
పొట్ట బాణం తగిలిన రాబందు పొట్టలా ముందుకీ వెనక్కీ ఊగింది.  వెంటనే తల్లి – ‘హారిబిడ్డా! నా పొట్టన పుట్టిన నా బిడ్డ పొట్ట ఆకలితో  ఆక్రోశించవలిసిందేనా మురుగా ఉండు. శీగ్రమే సాంబారు చేస్తాను’ అని వెనువెంటనే  సాంబారు తయారుచేసింది.
ఓవర్ నటేశన్ బాల్చీడు సాంబారూ రెండు చేతుల్తో బాల్చీని ఎత్తిపట్టుకుని,  చంటిపిల్లాడు పాలు తాగినట్టు, గడగడా తాగేసి ‘బ్రేవ్’మని త్రేన్చి, డ్రెస్సులున్న గదిలోకి వెళ్ళాడు. సూటు వేసుకుని హాల్లో సోఫాలో మధ్య కొచ్చి తల్లితో – ‘అమ్మా!  అప్పుడయితే నువ్వు నా తండ్రి భార్యవే అయితే నన్నిప్పుడే దొడ్డ చదువులకి విదేశాలు  పంపమ్మా’ అనడిగాడు.
తల్లి ‘తప్పకుండా పో కొడుకా. విదేశాలు పోయి వింత మనిషివై తిరిగిరా’ అని  ఆశీర్వదించి ఓవర్ నటేశన్ని ఫారిన్ తోలింది.
కొన్నాళ్ళ తర్వాత ఓవర్ నటేశన్ ఓవర్ కోటు వేసుకుని తిరిగి వచ్చాడు.  ఇంటి దగ్గర కారు దిగి గేటు తెరుచుకుని బరువుగా అడుగులు వేస్తూ లోపలికి  నడుస్తున్నాడు. నడుస్తూ చేతివేళ్ళతో కోటు బొత్తాన్ని మెలి తిప్పడం ప్రారంభించాడు.  ఇంటి గుమ్మంలోకి రాగానే హఠాత్తుగా ఆగిపోయాడు. ఎందుకంటే బొత్తం తెగిపోయి  చేతిలోకి ఊడొచ్చేసింది.
ఇంతలో అతని తల్లి ఎదురొచ్చింది. వచ్చి – ‘ఒరే నా బిడ్డా నీ దేశానికి మళ్ళీ తిరిగొచ్చావా నాయనా! రారా రా, నీ కాళ్ళతో నడిచి శీఘ్రమే లోపలికి రా!’ అంది.
ఓవర్ నటేశన్ మారుమాట్టాడకుండా – ‘సూది ఉందా అమ్మా?’ అనడిగాడు.  వెంటనే తల్లి భోరుమని ఏడుపు ప్రారంభించింది. హీరో మళ్ళీ – ‘సూది ఉందా  తల్లీ?’ అనడిగాడు. తల్లి మళ్ళీ తలబాదుకుంటూ ఏడ్చింది. కాస్సేపయ్యాక ఏడుపు  ఆపుకుంటూ – ‘బిడ్డా సూదయితే ఉంది గానీ దాని మొన విరిగిపోయింది బాబూ!’  అని మళ్ళా ఏడిచింది.
వెంటనే ఓవర్ నటేశన్ ఠక్కున వెనక్కి తిరిగాడు.
‘బిడ్డా’ అని అరిచి తల్లి అతని కాలు పట్టుకుంది. ‘లోపలికి రా బిడ్డా, లోపలికి  రా!’ అంది.
హీరో కాలికి తగులుకున్న తల్లిని తెగిపోయిన చెప్పు తొడుక్కున్నట్టు నడుస్తూ నడుస్తూ – ‘రాలేనమ్మా అప్పుడయితే రాలేను. తరతరాలుగా మన వంశ ప్రతిష్ఠనీ,  కుల గౌరవాన్నీ కాపాడుతూ వచ్చిన మన ‘కుటుంబ సూది’ మొన విరిగి పోయాక –  హు మొన విరిగిన మొండిసూది ఉన్న ఈ ఇంట్లోకి నేను అడుగుపెట్టలేను.’ అని ఇంకా  ముందుకి తల్లిని ఈడ్చుకుంటూ పోతాడు.
తల్లి అలాగే కాలు వదలకుండా – ‘రారా దాని మొన విరిగితే ఏరా? దబ్బనం  ఉంది. దాన్ని తెచ్చిస్తారా లోపలికి రా బిడ్డా’ అంది.
హీరో మళ్ళా కాలు ఈడుస్తాడు. ఈసారి తల్లి చేతుల్లోకి అతని బూటు ఊడొచ్చేస్తుంది. అయినా ఓవర్ నటేశన్ అలాగే ఓ కాలికి బూటు లేకుండా నడుస్తూ –  ‘వద్దమ్మా వద్దు. దబ్బనం వద్దు. గునపం వద్దు. నా కోటు బొత్తం తెగిపోయింది. నేనిక  మన గృహంలోకి రాలేను.’ అని తల్లినీ, తల్లి చేతిలో బూటునీ అలాగే వదిలేసి వెనక్కి వెళ్ళిపోతుంటాడు.
తల్లి – ‘పోరా పో! మీ నాయనే ఉంటే ఇలా పోతావా. మీ యబ్బే పోకపోతే ఇలా  వాగగలవా. అవును నిన్ను విదేశాలు తోలడం నాదే తప్పు. నీకింకా ఓ సొంపైన తండ్రి  కూతురితో కళ్యాణం చేద్దామని అనుమానపడ్డాను. ఇన్నాళ్ళకి నీ ఉల్లం నాకు తెలిసింది.  ఉండులే వీధిలోనే ఉండు’ అంటూ భోరు భోరున విలపిస్తుంది.
– “అదీ విక్రమార్కా! డబ్బింగ్ చిత్రం. అయితే నాకో చిన్న డౌటు. ఓవర్ నటేశన్ ఊడొచ్చేసిన కోటు బొత్తాన్ని ఏం చేసాడు? ఎలా కుట్టుకున్నాడు? చివర్లో నేను నిద్రొచ్చి  పడుకోడం చేత ఆ కాస్తా మిస్సయ్యాను. అంచేత నా డౌటు క్లియర్ చెయ్యి. మరి నీకు తెలిసి కూడా సమాధానం చెప్పకపోయావో నీకర్జంటుగా బట్టతల వచ్చి విగ్గు పెట్టుకోవాల్సొస్తుంది” అని ముగించాడు బేతాళుడు.
“ఓ! బేతాళా నా చేత మోయబడే బేతాళా ఓవర్ నటేశన్ అప్పుడయితే  ఊడొచ్చేసిన కోటు బొత్తాన్ని తిరిగి కుట్టుకోలేదు. ఇటూ అటూ చూసి గబుక్కున నోట్లో వేసుకుని కసిగా ‘పట్రక్ పట్రక్’మని చప్పుడు చేస్తూ వేయించిన చిట్టి వడియాన్ని తిన్నట్టు  తినేసి తలవూపుతూ ‘బేవ్’మని’ఉ ఆఁ హాహ్వహ్వా’ అంటూ విశాల ప్రపంచంలోకి గేటు వెయ్యకుండా నడిచి వెళ్ళిపోయాడు” అని చెప్పడంతో విక్రమార్కుడికి మౌనభంగం  కలిగి, బేతాళుడు కాల్షీట్స్కి దొరకని హీరోయిన్లా ఎగిరి చెట్టెక్కి కూచుని, ఓ కొమ్మ  విరిచేశాడు.!!
******
రచన: గిరిజారాణి కలవల
ఆలోచనల నుండి బయటకి వచ్చి చుట్టూ చూసాడు. పార్క్ లో జనం పల్చబడ్డారు.
చీకట్లు నెమ్మదిగా ముసురుకుంటున్నాయి.తను కూడా లేచి ఇంటి దారి పట్టాడు.
పార్క్ లో ఇందాక విన్న మాటలే చెవిలో గింగిరాలు తిరుగుతున్నాయి. అన్యమనస్కంగా కారు నడుపుతున్న సురేంద్ర ఆలోచనలకి , ఫోన్ రింగ్ బ్రేక్ వేసింది. తనతో పాటు పని చేసే రమణ వద్ద నుంచి ఫోన్.
లిఫ్ట్ చేసి, “ హలో! రమణా! చెప్పరా?” అన్నాడు.
“హలో! సురేంద్రా! ఎక్కడున్నావురా? ఓసారి ఇంటికి రాగలవా? నేను, ఫేమిలీతో కలిసి రేపు మార్నింగ్ ఫ్లైట్ కి ఇండియా వెడుతున్నాను. మళ్లీ రావడానికి ఎన్ని రోజులు పడుతుందో తెలీదు. నీతో కొంచెం పనుంది.” అన్నాడు రమణ.
“ఓ! ఔనా! పదినిమిషాల్లో వస్తాను.” అంటూ కారుని రమణ ఇంటి వేపు మళ్ళించాడు సురేంద్ర.
ఇంత అర్జంటుగా ఇండియా వెళ్ళాల్సిన అవసరం ఏమొచ్చిందో? అనుకున్నాడు.
సరిగ్గా పదే నిముషాలలో రమణ ఇంటి ముందు కారు ఆపి కాలింగ్ బెల్ కొట్టాడు సురేంద్ర.
రమణ కూతురు శిల్ప వచ్చి తలుపు తీసి, “రండి, అంకుల్! నాన్న రూమ్ లో వున్నారు వెళ్ళండి.” అంది.
శిల్ప తన కూతురు విన్నీ ఈడుదే. కానీ ఇద్దరిలోనూ హస్తిమశకాంతరపు తేడా వుంది. రమణ అతని భార్య విజయ ఇద్దరూ కూడా పిల్లలని చాలా పద్ధతిగా, తీరువుగా పెంచుతారు. తమ సంస్కృతి, సాంప్రదాయాలని పాటిస్తూ, పిల్లల్లో కూడా వాటిని ప్రతిబింబించేలా చూడడం సురేంద్రకి ఎంతో ముచ్చట కలిగిస్తుంది. రమణ పిల్లలిద్దరూ కూడా తెలుగుభాషలోనే మాట్లాడడం, శాస్త్రీయ సంగీతం, కూచిపూడి నృత్యం ఇటువంటి కళలలోనే కాకుండా ప్రావీణ్యం సంపాదించారు. వాళ్ళ చిన్నప్పటి నుంచి చూస్తూనే వున్నాడు.
విన్నీకి కూడా చిన్నతనంలో సంగీతం నేర్పిద్దామని తెగ ముచ్చటపడ్డాడు. కానీ సురేంద్ర ఉత్సాహానికి ఉదయ మొదట్లోనే నీరు కార్చేసింది. “మనం ఇప్పుడు అమెరికాలో వుంటున్నాము. ఆ సాపాసా సరిగమలు ఇప్పుడు ఎవరూ మెచ్చుకోరు.” అంటూ సురేంద్ర ఏది నేర్పించాలని అనుకున్నా కూడా ఆపోజిట్ గానే మాట్లాడేది. విన్నీ కూడా దేనికీ ఇంట్రెస్ట్ చూపించేది కాదు. దాంతో సురేంద్ర ఇక ఏమీ అనేవాడు కాదు.
అసలు రమణ కుటుంబం అన్నా కూడా ఉదయకి చిన్నచూపే. విజయ ఏదైనా పేరంటానికో, పూజకో పిలిచినా రావడానికి ఉదయ ఇష్టపడేది కాదు. తన అభిరుచులకి, తన స్టేటస్ కి విజయ తగినది కాదనదేది ఉదయ అభిప్రాయం.
కానీ, సురేంద్ర మాత్రం రమణ కుటుంబంతో ఆత్మీయతని పెంచుకున్నాడు. అప్పుడప్పుడు విజయ చేతి భోజనం తింటూ… ఎప్పుడో చిన్నతనంలో తన మేనత్త చేసిపెట్టే భోజనం తలుచుకునేవాడు.
సురేంద్ర గదిలోకి వెళ్ళేసరికి సూట్కేస్ సర్దుతూ విజయ, రమణ కనిపించారు.
“ఏంటి రమణా! ఇంత సడెన్ గా ప్రయాణం ఏంటి? మీ ఇంట్లో అందరూ కులాసాయే కదా?” భుజం మీద చెయ్యి వేసి అడిగాడు సురేంద్ర.
వెంటనే సురేంద్రని కావలించుకువి కళ్ళనీళ్ళు పెట్టుకున్నాడు రమణ. అటు విజయ కూడా చీర చెంగుతో చెమర్చిన కనులని అద్దుకుంటోంది.
జరగరానిదేదో జరిగిందని అర్థం అయింది సురేంద్రకి.
“ఏమైందిరా?” చిన్నగా అడిగాడు.
“నాన్న… నాన్న ఇక లేరట. అన్నయ్య ఫోన్ చేసాడు.” చెప్పాడు రమణ.
ఆ మాట వినగానే నిశ్చేష్టుడయ్యాడు సురేంద్ర.
“అయ్యో! ఎలా జరిగింది? సుస్తీ చేసినట్టు కూడా నువ్వేమీ చెప్పలేదే? ఇంత సడెన్ గా ఇలా ఎలా అయింది?” అన్నాడు.
“అనారోగ్యం ఏదీ లేదు అన్నయ్యా! నిద్రలో హార్ట్ఎటాక్ వచ్చిందట. ముందు రోజు సాయంత్రం వాకింగ్ కి వెళ్లి వచ్చారట. రాత్రి మామూలుగా తినేదే పుల్కాలు తిని, టివీలో న్యూస్ అవగానే పడుకున్నారట. ఏమాత్రం ఏదీ అనుమానం లేదట. తెల్లవారుజామున ఐదింటికి యోగాకి లేవకపోయేసరికి బావగారు వచ్చి లేపారట. ఎంత లేపినా లేవకపోయేసరికి, అనుమానం వచ్చి, వీథి చివరిలో వుండే డాక్టర్ గారిని తీసుకొచ్చి చూపించారట. అప్పటికే ప్రాణం పోయి ఐదారు గంటలు అయుంటుందని చెప్పారట.” అంది విజయ.
“నాన్నని వచ్చే నెల ఇక్కడకి తీసుకువద్దామనుకున్నాను. కానీ ఇంతలోనే ఇంత అన్యాయం చేస్తారని అనుకోలేదు.” రోదించసాగాడు రమణ.
“ఊరుకోరా! ఇలా అవుతుందని నువ్వు మాత్రం అనుకున్నావా? ఆయనకి ఇంతవరకే రాసిపెట్టి వుంది. ఇప్పుడు మరి ప్రయాణం అవుతున్నావు. ఓకే… నువ్వు ఇండియా వెళ్ళడం, రావడం…నీ వీసాకి ఇబ్బంది అవుతుందేమో ఆలోచించావా? పైగా పిల్లలని కూడా తీసుకెడుతున్నావు. తిరిగి రావడానికి వీసా లేటయితే… వాళ్ళ చదువులకి ఇబ్బంది అవుతుందేమో? అయినా, అక్కడ మీ నాన్నగారి కర్మకాండలు చేయడానికి మీ అన్నయ్య వున్నారు కదా? వీటికి పెద్దకొడుకే ముఖ్యం.” అంటున్న సురేంద్ర వేపు వింతగా చూసాడు రమణ.
“ఏంట్రా నువ్వు అనేది? అక్కడ నాన్న చనిపోయారురా? జన్మనిచ్చిన తండ్రిరా! ఆఖరిసారి ఇప్పుడు చూడక పోతే జీవితాంతం నా మనసులో ముల్లు గుచ్చుకున్నట్టే వుంటుంది. అదీకాక తండ్రి కర్మకాండలలో పాలు పంచుకోని కొడుకు వంటి కృతఘ్నుడు మరొకడు వుండడు. అన్నయ్యతో పాటు నాకూ ఆయన నాన్నే అవుతారు. ఈ రోజు నేను ఇంతటి స్టేజ్ లో వున్నానంటే ఆయనే కారణం.” రమణ అన్న ఆ మాటలు సురేంద్రకి ఛళ్ళున తగిలాయి.
సిగ్గుతో తలదించుకున్నాడు.
“వీసా తేడా వస్తే అక్కడే వుండిపోతాము అన్నయ్యా! అలాంటి పరిస్థితే వస్తే పిల్లల చదువులు ఇండియాలోనే కంటిన్యూ చేస్తారు. అవన్నీ ఆలోచించే ప్రయాణం అవుతున్నాము. అందుకే మళ్లీ ఎప్పుడు రిటర్న్ వస్తామో అని, ఇంటి తాళాలు మీకు ఇస్తే మీరు చూస్తూంటారని మిమ్మల్ని రమ్మన్నారు ఈయన. ఈ బేగ్ కూడా మీ దగ్గర జాగ్రత్త పరచండి. మా వీసా స్టాంపింగ్ అయితే తిరిగి వచ్చాక తీసుకుంటాము. లేదంటే మీరు ఎప్పుడైనా ఇండియా వచ్చినప్పుడు తీసుకు వస్తే అక్కడ తీసుకుంటాము.” అంటూ విజయ, సురేంద్ర కి ఒక లెదర్ బేగ్ అందించింది.
“రేపు ఫ్లైట్ ఎన్ని గంటలకి? ఎయిర్ పోర్ట్ దగ్గర డ్రాప్ చేస్తాను.” అన్నాడు సురేంద్ర.
“వద్దు వద్దు… మేము కేబ్ చేసుకుని వెళ్ళిపోతాము. ఫర్వాలేదు. ఇండియా చేరాక, ఫోన్ చేస్తాను.”
రమణ మాటలకి సరేనంటూ, జాగ్రత్త అని చెప్పి, బయటకి వచ్చి కారు ఎక్కాడు.
దారి పొడవునా రమణ మాటలే… గుర్తు రాసాగాయి.
కన్నతండ్రి చనిపోతే వెళ్ళని కొడుకుని మించిన కృతఘ్నుడు మరొకడు వుండడు. ఔను… తన వంటి కృతఘ్నుడు మరొకడు వుండడు. తెలీకుండానే సురేంద్ర కళ్ళనుంచి ధారాపాతంగా ఆశ్రవులు కారసాగాయి.
సశేషం.
రచన: ధరిత్రిదేవి ఎమ్
ఇంటర్వెల్ బెల్ మోగింది. పిల్లలంతా బిలబిలమంటూ బయటకు చొచ్చుకుని వచ్చారు. రెండు నిమిషాల్లో ఆ సందడి సద్దుమణిగింది. అంతే ! అలా వెళ్ళిన పిల్లలు మళ్లీ అరగంట దాకా తిరిగి రారు. కొందరు అసలే రారు. ఇంటర్వెల్ టైం పది నిమిషాలే! ఉదయం గదుల నిండుగా ఉన్న పిల్లలు ఇంటర్వెల్ తర్వాత సగానికే ఉంటారు. మధ్యాహ్నం పూటా అంతే!
  సుగుణ పదిరోజుల క్రితం ఆ స్కూల్ హెచ్.ఎం గా జాయిన్ అయింది. వారంరోజులుగా ఇదంతా గమనిస్తూ ఉంది.
***
“ఇక్కడ ఇంతే మేడం. నేను ఇక్కడికి వచ్చి నాలుగేళ్లవుతోంది. అప్పుడున్న హెడ్‌మాస్టర్‌ను నేనూ ఇలాగే అడిగితే..ఎన్నో ఏళ్ల బట్టి ఇక్కడ ఇలాగే నడుస్తోంది. ఈ పద్ధతి మార్చడం నా ముందున్న వాళ్లకూ సాధ్యం కాలేదు.. అంతే.! నేనూ అడ్జస్ట్ అయిపోయాను. అన్నాడాయన.. ”
మరుసటి రోజు ఏర్పాటు చేసిన స్టాఫ్ మీటింగ్ లో మూర్తి అనే ఉపాధ్యాయుడు చెప్పాడు సుగుణతో.
“ప్రయత్నించాలి గదండీ.. అలా వదిలేస్తే ఎలా?”
“నేను వచ్చాక, సార్ ను ఒప్పించి పిల్లలకు ఎంతగానో చెప్పి చూశాం మేడం  .. నాలుగైదు రోజులు. కానీ ఫలితం మాత్రం లేదు. మళ్లీ మామూలే.! లాభం లేదనుకొని అంతటితో నేనూ సైలెంట్ అయిపోయాను,” బదులిచ్చాడు మూర్తి.
“ఉదయం తిని రారు మేడం. ఎందుకంటే మా ఇంట్లో అంత తొందరగా వంట చేయరు అంటారు.”
కమల, శ్రీలత అనే టీచర్స్ మూర్తికి వత్తాసుగా  చెప్పారు. సుధ అనే టీచర్ కూడా దాదాపు అదే అభిప్రాయం వెలిబుచ్చింది.
“సరే. మనం ఒక పద్ధతి ఫాలో అవుదాం. మీరంతా నాతో సహకరిస్తే చాలు”
సుగుణ చెప్పిందంతా విని, టీచర్స్ చప్పరించేశారు.
“మేడం! పేరెంట్స్ నుంచి కంప్లైంట్స్ వస్తాయి, ప్రాబ్లం అవుతుంది మేడం..”  మూర్తి అన్నాడు.
“అవును మేడమ్, ఇది పల్లెటూరు.. లేనిపోని గొడవలౌతాయి”
మిగతావాళ్లూ వంత పాడారు.
“చూద్దాం. పేరెంట్స్ ను రానివ్వండి. వాళ్ల వాదనలూ విందాం”
“ఓకే మేడం! మూర్తి సార్. మీరు ఓసారి చూశారు. మేడం చెప్పినట్లు. ఈసారి మరో విధంగా చేసి చూద్దాం. తప్పేముంది? మనమేమీ మనకోసం చేయడం లేదు కదా. పిల్లల కోసమే కదా. !”
శ్రీనివాస్ చెప్పాడందరివైపు చూస్తూ. అతను సంవత్సర క్రితం ఈ స్కూల్లో చేరాడు. ఉత్సాహం, చురుకుదనం ఉన్న వ్యక్తి. సుగుణ అతని వైపు మెచ్చుకోలుగా చూసింది. సరే అని తలలాడిస్తూ అంతా లేచారు. ఒక్క శ్రీనివాస్ లో తప్ప మిగతా అందరి ముఖాల్లో ఉత్సుకత అన్నది కనిపించలేదు సుగుణకు.
 ఇంటర్వెల్లో పిల్లలు బయటకు వెళ్ళిపోగానే, వాళ్లంతా ఓ రూమ్ లో చేరి, పిచ్చాపాటి చెప్పుకుంటూ అక్కడున్న కొందరు పిల్లలతో టీలు తెప్పించుకుని  తాగుతూ కాలక్షేపం చేయడం, ఇంకా టైం మిగిలితే టేబుల్ పై తలవాల్సి రిలాక్స్ అవ్వడం చూసి ఉంది సుగుణ. చూడబోతే.. పిల్లల కంటే వీళ్లే ఎక్కువగా ఇంటర్వెల్ ను ఆస్వాదిస్తున్నట్టుగా అనిపించిందామెకు..!
             **
“రేపటినుండీ ఇంటర్వెల్ ఉండదు. అవసరమైన వాళ్ళు మాత్రం మీ టీచర్ నడిగి వెళ్ళొచ్చు. ఐదు నిమిషాల్లో కచ్చితంగా తిరిగి రావాల్సి ఉంటుంది. మీరంతా ప్రతిరోజులాగా కాదు.. ఉదయమే ఇంటి వద్ద తినేసి రావాలి.. తెలిసిందా.!”
అనుకున్న ప్రకారం.. మరుసటి రోజు ఉదయం ప్రార్థన సమయంలోనే పిల్లలందరికీ గట్టిగా చెప్పేసింది సుగుణ.
  ఆ రోజు గడిచింది. మరుసటిరోజు ఇంటర్వెల్ బెల్ మోగలేదు. పిల్లలు బిక్కమొగాలేశారు. టీచర్లూ మిన్నకుండి పోయారు. మూడు రోజులు గడిచాయో లేదో.. మూర్తి అనుమానం నిజమై కూర్చుంది. పిల్లల తల్లులు ఏడెనిమిదిమంది బిరబిరమంటూ వచ్చారు టీచర్ల దగ్గరికి.!
“ఏంది టీచరమ్మా! పొద్దుట ఇంటికి పంపిస్తలేరు.? పిల్లలు ఆకలితో అల్లల్లాడిపోతండారు..!”
టీచర్లు వాళ్లందర్నీ సుగుణ వద్దకు మళ్ళించారు.
“అవునమ్మా, పంపడం లేదు.. స్కూలు టైం మీకు తెలీదా ఏంటి? అది అన్నం బెల్లు కాదు. మధ్యలో వదిలేది పది నిమిషాలే. ఇంటికి వెళ్లి గంట తర్వాత వస్తే, చదువెట్లా సాగుతుంది ! మీ పిల్లలకు చదువు కావాలా..వద్దా?”
“కావాలి.. కానీ”
“ఉదయమే వాళ్లకు తిండి పెట్టి పంపండి. ఇంటర్వల్ లో పంపడమయితే కుదరదు. ”
“అంత జల్దీగా ఎట్టా అవుద్ది.? ”
“ఎందుకవదు? అవాలి.. మేమంతా ఎక్కడెక్కడినుండో ఇంట్లో అందరికీ వండివార్చి, మాకూ తెచ్చుకుంటున్నాము. ఇక్కడే ఉంటున్న మీకు ఎందుకవదు..? ”
ఆ ప్రశ్నకు సమాధానం దొరక్క నెత్తులు గోక్కున్నారు వచ్చిన ఆడవాళ్ళంతా.!! వారం గడిచింది. సుగుణ చలించలేదు. పద్ధతి మార్చలేదు..
            **
 ఆ రోజు ప్రార్థనలో సగంమంది పిల్లలే కనిపించారు. మరో రెండురోజులు అలాగే కొనసాగింది. సుగుణకు ఏదో అనుమానం వచ్చినా.. తేలిగ్గానే తీసుకుంది. కానీ. ఏమిటో. మనసులో.. తను చేస్తున్నది అంత కాని పనా.! అని మధనపడసాగింది.
“అదేమీ లేదు మేడం, పక్క ఊళ్లో జాతర జరుగుతోంది. ఈ ఊర్లో కూడా ఇళ్లకు చుట్టాలంతా వచ్చినట్టున్నారు. ఆ సందట్లో పిల్లలు బడి ఎగ్గొట్టేస్తున్నారు. అంతే అయ్యుంటుంది మేడం.!”
సుగుణ మొహంలో ఆందోళన గమనించి అన్నాడు శ్రీనివాస్. కానీ, ఆ మరుసటి రోజే.. బస్సు దిగగానే తాను, మూర్తి విన్న మాటలు చెప్పక తప్పలేదు.
“ఈ కొత్త టీచరమ్మ అన్నీ కొత్త రూల్సు పెడతా వుంది. అన్నం తిని లేటుగా వెళ్లిన పిల్లల్ని క్లాసులోకి రానీయకుండా బయటే నిలబెట్టిస్తోందట! అందుకే.. అసలు బడికి వెళ్ళద్దు.. ఏం చేసుకుంటారో చేసుకోండని వెళ్లొద్దన్నాము పిల్లల్ని..!”
మూర్తి, శ్రీనివాస్ వినాలని గట్టిగానే మాట్లాడుకుంటున్నారు అక్కడ ఐదారుమంది.!!
“సరేలే. నీలాంటి వాడే ఒకడు ఏటి మీద అలిగి..”
 శ్రీనివాస్ చేయి పట్టి, వద్దన్నట్లు సైగ చేశాడు మూర్తి..
“అది కాదు మూర్తి సార్, తాము కూర్చున్న చెట్టుకొమ్మనే నరుక్కుంటున్న సంగతి తెలియడం లేదు వీళ్ళకి.! మేడమేదో నేరము, ఘోరము చేస్తున్నట్లు ఫీలయిపోతున్నారు.. ”
దారిలో బాధపడుతూ అన్నాడు మూర్తితో శ్రీనివాస్.
 విషయం విని నవ్వుకుంది సుగుణ. ఇంతకుముందు తాను పనిచేసిన స్కూళ్లల్లో హెడ్ మాస్టర్లు ఎదుర్కొన్న సమస్యలు, వాటిని వాళ్ళు ఎదుర్కొన్న తీరు మననం చేసుకుంది. వాళ్ళ అనుభవాలు ఇప్పుడు తనకు పాఠాలై.. పరిష్కారం కోసం వెతక మన్నాయి. నిజానిది చాలా చిన్న సమస్య.. చాలా చాలా చిన్న సమస్య.. వీళ్ళకిది అర్థమవ్వాలి. అంతే.. అనుకుంది.
“సరే శ్రీనివాస్, మూర్తిగారు.. మీరు అర్థం చేసుకున్నారు. అదే నాకు ఎంతో బలాన్ని ఇస్తోంది. ఆలోచిద్దాం..ఏం చేయాలో..! అని తన గదిలోకి వెళ్లి కూర్చుంది.
  మరుసటి రోజు టీచర్లందరినీ పిలిచి, పేరెంట్స్ మీటింగ్ పెడదామని చెప్పింది. తల్లిని గానీ, తండ్రిని గానీ కచ్చితంగా పిలుచుకొని రావాలని పిల్లలతో తాను చెబుతూ, టీచర్లు అందరితో కూడా చెప్పించింది.
                                                   **
“ఇన్నేళ్ళుగా లేని కొత్త అలవాటు ఇదేందమ్మా టీచరమ్మా..! పిల్లకాయలు అల్లాడిపోతున్నారు. ఇంట్లో మా ఆడవాళ్లు ఒకటే గోల!”
అది మంచి పనా.. కాని పనా.. అన్న విచక్షణ, ఆలోచన ఏమాత్రం లేని ఆ మగవాళ్ళు ఆడవాళ్ళతో కలిసి సుగుణ మీద అరవడం మొదలెట్టారు పేరెంట్స్ మీటింగ్ మొదలవగానే..
“ఇంతకుముందు సారోళ్ళు శానా మంచోళ్ళు..ఈయమ్మ వచ్చినాకే ఇట్టా. !” కొందరాడవాళ్ళు గట్టిగట్టిగా గొణిగారు.
“అదంతా కుదరదులే మేడమూ. ముందులాగే ఉండనీయి..”
నలుగురైదుగురు మగవాళ్ళు ఖండితంగా చెప్పేశారు..
“కాస్త ఆగండి.”
 వాళ్లలో నుండి ఒకాయన లేచి అందర్నీ వారించాడు. అందరూ గప్ చుప్ అయిపోయారు.
“ఆయమ్మ మన పిల్లగాళ్ళ బాగు కోసమని ఏదో చేస్తా ఉంటే వినాల్సింది పోయి అరుస్తారేంటి, తెలివితక్కువ దద్దమ్మలారా.!”
“……..”
“కొత్త టీచరమ్మ వచ్చినాక బడి సూడండి ఎంత బాగా తయారయిందో! ఆడపిల్లలు కూడా బడికి పోతాం అంటున్నారు”
ఇంట్లో పుస్తకాలెన్నడూ తెరవని తమ పిల్లలు సాయంత్రాలు ఆటలు కూడా మరిచి, చదువుకోవడం మదిలో మెదిలింది అక్కడ చేరిన వాళ్లందరికీ..
ఆయన ఊర్లో పెద్ద మనుషుల్లో ఒకరు. ఆయన మాటంటే అందరికీ గురి ! ఆలోచనలో పడ్డారంతా!
“ఏమ్మా, పిల్లల ఆకలి తెలుస్తోంది గానీ, వాళ్ళ బాగు మాత్రం వద్దనిపిస్తోందా! పొద్దుట పూట కాస్త ఉడికించి పెట్టడానికి ఇంత యాగీ సేయాల్నా! మీ పిల్లల కోసమే గదా పంతుళ్లు సెప్తా ఉండేది !” ఆడవాళ్ళ వైపు చూస్తూ అన్నాడాయన.
“తప్పు చేసినామా ఏందే.!” అన్నట్లు ఒకరి మొగాలొకరు చూసుకున్నారు అందరూ. ఓ పెద్దావిడ అందుకుంది.
“నేను సెప్తానే ఉండా గదే… ఇంతకుముందు పిల్లగాళ్లు ఎప్పుడు జూసినా.. ఇళ్ళ ముందు, సందులంటా గెంతులే గదా ! బడి ఊసే లేకపాయ! ఇప్పుడు పిట్ట కనపరాదే !!”
“సరెసర్లేవమ్మా ఇప్పుడొచ్చినావ్ సెప్పనీకి”
మరొకాయన గద్దించేసరికి ఠక్కున కూర్చుందామె.
మొత్తానికి ఆడా మగ అంతా తగ్గారు. ఆలోచనలో పడ్డారు..
“అమ్మా, ఈళ్ళకేం తెలవదు. చదువు సంధ్యాలేని పల్లె జనాలు. ఈ ఊరు తప్ప మరోటి తెలవదు. మరోలా అనుకోకమ్మ.. నువ్వు ఏమేం చేయాలనుకుంటున్నావో అవన్నీ చేసేయ్ తల్లీ” అన్నాడు మరొకాయన.
ఆ వెంటనే మరో ఇద్దరు!! అందరికీ నమస్కరించింది సుగుణ. పేరెంట్స్ మీటింగ్ అనుకున్నప్పుడే ఊహించింది సుగుణ.. ఊర్లో అందరూ ఒకేలా ఉండరనీ.. వ్యతిరేకించే వాళ్ళ పక్కనే సహకరించేవాళ్లూ ఉంటారనీ.. ఆమె నమ్మకం నిజమైందిప్పుడు..!
“మీలాంటి పెద్దలు ఊరికి చాలా అవసరం పెద్దయ్యా .. పిల్లల చదువుకు బాగా ఆటంకం కలుగుతోంది. అసలు సాగటం లేదు. పిల్లలకు చదువు పట్ల శ్రద్ధ అన్నదే ఉన్నట్టు కనిపించలేదు నాకు . బడి అంటే ఏదో కాసేపలా గడిపి పోదాంలే అన్నట్లున్నారు. రేపు వీళ్ళ భవిష్యత్తు బాగుండాలంటే కొన్ని మార్పులు అవసరం అనిపించింది, మాటలతో చెప్తే ఫలితం ఉండటం లేదు. అందుకే… చేతల్లో చూపించాల్సి వచ్చింది. మొదట్లో ఇబ్బందిపడ్డా.. అలవాటైపోయాక అంతా సర్దుకుంటుందని నా గట్టి నమ్మకం”
“మంచిది తల్లీ..నీవు చేసేది మంచి పనే అని అందరికీ ఎరికయింది..ఏమర్రా ! పదిహేడేళ్ళకాడినుండి సూస్తా ఉండాం. మన ఊరి బడి దాటి, ఏ పిలగాడైనా పెద్ద బడిదాకా ఎల్లినాడా ! చెప్పండి.. ఈయమ్మ పుణ్యాన్నయినా అది ఐతదేమో..అడ్డం పడతారెందుకు ! ”
అంతా మారు మాట్లాడక, లేచి, మన్నించమన్నట్లు సుగుణ వైపు చేతులు జోడించారు. మూర్తితో సహా ఉపాధ్యాయులంతా ఊహించని ఈ మలుపుకు అబ్బురంగా సుగుణ వైపు చూశారు..
                                                       **
 మరుసటి రోజు నుండి బడి వేళల్లో కొత్తదనం సంతరించుకుంది. క్రమంగా ఉపాధ్యాయులే కాక ఊర్లో అంతా సుగుణ అంకితభావాన్ని గుర్తించి పూర్తిగా సహకరించడం మొదలైంది. అందువల్ల సుగుణ పాఠశాల అభివృద్ధికి మరింతగా కృషి చేయడానికి అవకాశం లభించింది.
  మనిషి సంకల్పానికి దైవ బలం కూడా తోడైనట్లు కొద్ది రోజుల లోనే మధ్యాహ్నం భోజన పథకం అమల్లోకి వచ్చింది.. ఇంకేముంది ! పిల్లలంతా బడి దగ్గరే తినేసి, కాసేపు ఆట్లాడుకుని మధ్యాహ్నం క్లాసులకు వచ్చి కూర్చోవడం చేస్తున్నారు. చదువు నిరాటంకంగా సాగిపోతోంది. ప్రస్తుతం పాఠశాల మండలంలోనే మంచి గుర్తింపు పొందగలిగింది.
ఒక రోజు…
 “మేడం, అప్పట్లో నాకు తోచలేదు. నిజాయితీగా ప్రయత్నిస్తే సాధించలేనిదంటూ ఉండదని మీ ద్వారా తెలుసుకున్నాను. యు ఆర్ గ్రేట్ మేడం.” మూర్తి సుగుణతో మనస్ఫూర్తిగా అన్నాడు. కాస్త పొట్టిగా, బక్క పల్చగా. చూడగానే గొప్ప అభిప్రాయమేమీ కలగని ఆమెలో అంతటి పట్టుదల, సంకల్ప బలం దాగి ఉన్నాయన్న సత్యం బోధపడి అచ్చెరువొందాడతను.
  నిశ్శబ్దంగా, నిస్తేజంగా కొన్ని గంటలపాటు పిల్లల సందడి లేక, చదువు లేక కళావిహీనంగా కనిపించిన పాఠశాల ఆవరణ దృశ్యం సుగుణ మదిలో మెదిలింది ఆ క్షణం! అదంతా… కొద్ది నెలల క్రితం ! ఆ రోజు…”ఈ పరిస్థితి మారదా!” అన్న ఆవేదనలోంచి పుట్టిన ఒక ఆలోచన ఫలప్రదమై.. అదే బడి.. ఈ రోజు పిల్లలతో, రోజంతా క్లాసులతో, తీరిక లేక గడుపుతున్న టీచర్లతో కళకళలాడుతూ ఉంది..!
“అంతేకదా మూర్తిగారూ! గట్టిగా ప్రయత్నం చేయాలన్న భావన మన మెదడులో స్థిరంగా ఉంటే.. ఎన్ని ఆటంకాలు ఎదురైనా ఎదుర్కోగల మనోధైర్యం అదే వచ్చి తీరుతుంది. పైగా.. మనం చేస్తున్న పని మంచి కోసమని నమ్మినప్పుడు.. ఎవరికీ భయపడాల్సిన అవసరంలేదు.. అయినా మీ సహకారం కూడా నాకు తోడైంది. అందుకు నేను మీకు థాంక్స్ చెప్పాలి..”
అంటూ ఉండగా.. ఇంటర్వెల్ బెల్ మోగింది. అయితే.. సుగుణ ఇప్పుడు కంగారుపడలేదు. ఎందుకంటే.. మరో పది నిమిషాల్లో లోపలి బెల్ మోగగానే పిల్లలంతా క్లాసుల్లోకి పరిగెడతారు గనుక !!
                             ************ 
రచన: భవాని కుమారి బి
“బుజ్జిముండ స్కూల్ నుంచి వచ్చేసిందా?” గుమ్మంలో అడుగుపెడుతూనే అడిగాడు సదాశివ౦.
“బుజ్జిముండేమిటి మామయ్యా! దానికి పేరు లేదా?” డూప్లెక్స్ హౌస్ లో ఆఖరి మెట్టు మీద నిలబడి అన్నది సుధ, “అయినా ఆ లుంగీ ఏమిటి అంత పైకి కట్టారు? ఎన్నసార్లు చెప్పాలి? అట్లా సగం, సగం గుడ్డలతో కమ్యూనిటీలో తిరగొద్దని ?
సదాశివం “నా ఇష్ట౦,, పల్లెటూరి ముండావాణ్ణి, నా గురించి నీకూ, నీ ఫ్రెండ్స్ కి దేనికి?’ రౌద్రంగా అన్నాడు.
“ఔనౌను, మాకు పరువంటూ ఒకటంటూ ఉంటే కదా, పోవటానికి” అతనికంటే గట్టిగా అరిచింది.
సదాశివం  విసురుగా గదిలోకి వెళ్ళి, భార్యని ఉద్దేశించి గట్టిగా అరిచాడు, “తింటానికి ఏవన్నా ఉందా, లేదా?”
“తెస్తున్నా” అంతకంటే గట్టిగా అరిచింది సుగుణమ్మ.
“రోజంతా ఆ నైటీ వేసుకొని తిరుగుతుంది, లేకపోతే పైజామా, టీ షర్ట్. పైనించి క్రింది దాకా పిప్పళ్ల బస్తాలా తయారయ్యింది. ఒంటిమీద సోయ లేకుండా ఓ తుండు గుడ్డ అడ్డంగా వేసుకొని పిల్లని స్కూల్లో దింపటానికి వెళుతుంది, ఈమా నాకు చెప్పేది?
“అంత గట్టిగా మాట్లాడకండి, అమ్మాయి వింటే బాగుండదు” సుగుణమ్మ బ్రతిమిలాడుతున్న ధోరణిలో అన్నది.
“నీ బొంద, నువ్విలా భయపడబట్టే ఆవిడలా రెచ్చి పోతుంది” అదే స్థాయిలో మాట్లాడుతున్నాడు సదాశివం.
సుగుణమ్మ భయాలు వేరు, పెద్ద కొడుకు శ్రీపతి భార్య వెళ్ళిపోయి మూడేళ్లు అయ్యింది. ఒక్క పదంటే పదిరోజులు వుంది వాళ్ళతో. శ్రీపతి చెప్పినట్టు అతను ఏ పెద్ద సంస్థలో పని చేయటం లేదు.
అతను విపరీతంగా పూజలు చేస్తాడు. గుళ్ళ చుట్టూ తిరుగుతుంటాడు, తరచూ జాబ్స్ మారుతుంటాడు. ఒక మాటకి ఇంకో మాటకీ పొంతన లేదు. పదిరోజుల్లో ఒక జన్మకి సరిపడిన అనుభవం వచ్చింది. పొలం నాలుగెకరాల ఉంటే పది ఎకరాలు ఉందన్నారు, అవి కూడా అబద్దాలే. వాళ్ళు పూర్తిగా కొడుకుల మీద ఆధారపడ్డారు. పెద్దవాళ్ళతో ఉండటానికి ఆమెకు అభ్యంతరం లేదు కానీ అతనిలోని మూర్ఖత్వం ఆమెని చాలా భయపెట్టింది. తన సర్టిఫికెట్స్ తెచ్చుకొంటానని వెళ్లిన రేఖ మళ్ళీ ఆ గడప తొక్క లేదు. రెండేళ్ల వివాదం  తర్వాత, mutual అగ్రిమెంట్ మీద విడాకులు తీసుకొన్నారు. శ్రీపతి చాదస్త౦ ఇంకా ఎక్కువైంది. తీరిగ్గా కూర్చుని పిచ్చిపనులు చేసి, గొడవలకు కారణం మౌతున్నాడు.
 అతని పెళ్లి పెటాకులైనాక, కిరణ్ పెళ్లి సుధతో అయ్యింది. కిరణ్ కి నోరు ఎక్కువే, సుధ అంతకంటే గట్టిగా అరిచి అందరి నోళ్లు మూయిస్తుంది. ఈ విషయం తెలిసిన సుగుణమ్మ పనంతా తన మీద వేసుకొని చేస్తూ ఉంటుంది.
కూతురు శ్రీజ నిద్రపోకుండా గొడవ చేస్తుంటే నాలుగు తగిలించింది సుధ. మూడేళ్లు లేని ఆ పిల్ల తల్లిమీద పడి కొరకసాగింది. మరో రెండు వేసి, పడుకోబెట్టింది సుధ. శ్రీజకి ఇంట్లో ప్రతి నిత్యం ఏదో ఒకదానికి పెద్దవాళ్ళు అరుచుకుంటుంటే, ఎవరి మాట వినకుండా పెంకిగా తయారయ్యింది
చాలా చిన్న విషయాలు కూడా చిన్నగా మాట్లాడుకోరు వాళ్ళు. ఏ విషయమైనా చుట్టుప్రక్కల వాళ్లకి వినిపించాల్సిందే.
రాత్రి ఎనిమిదింటికి భోజనాలు అయ్యాక, పాల ప్యాకెట్ కోసం ఫ్రిడ్జ్ తెరిచింది సుధ. అందులో పాల ప్యాకెట్ లేదు. “ఇందులో ఒక ప్యాకెట్ ఉండాలి కదా అత్తయ్యా, ఏది?”
సుగుణమ్మకి భయం వేసింది, జవాబు చెప్పకుండా నిలుచుంది.
“నిన్నే అత్తయ్యా! ప్యాకెట్ ఏమయ్యింది?” సుధకి కోపం వస్తే వెనకా ముందు చూడదు. ఏకవచనంలోకి దిగుతుంది.
శ్రీపతి వచ్చాడు, అతను, సుధ భర్త కిరణ్ కి అన్న. “ప్యాకెట్ పాలు నేనే పిల్లులు ఒకటే అరుస్తుంటే, వాటికి పోసాను” ఎంతో మామూలుగా చెప్పాడు.
అంతే, శివాలెత్తి పోయింది సుధ,
“ఎంత కూల్ గా చెబుతున్నావు, పిల్ల పాలకోసం నేనుంచితే నువ్వు పిల్లులకు పోసావా? వెనకటికెవడో పనిపాటలేనివాడు పిల్లి తలగోరిగాడట” అన్నది.
“వెధవ పాల ప్యాకెట్ కోసం బావగారు అనైనా చూడకుండా, అలా మాట్లాడతావేంటి మర్యాదలేకుండా? అయిదు నిమిషాల్లో తెస్తా” పెద్దకొడుకుకి సపోర్ట్ గా అరిచాడు సదాశివం.
నిరసనగా నవ్వింది సుధ, “ఒక పాకెట్ పిల్లుల పాలయ్యింది, మళ్ళీ ఇంకోటా, దానికి కూడా నేనే ఇవ్వాలిగా, మన దగ్గిర గిల్లలుండవుగా” వెటకారంగా అని పిల్లని లాక్కుపోతూ, ” ఒక్క రోజు పాలు లేకపోతే చావదులే “దురుసుగా అన్నది.
కిరణ్ తో  విషయమంతా చెప్పింది.
“రేపు మార్నింగ్ తేల్చుకొంటాను” అన్నాడు ఉద్రేకంగా.
లేచి, లేవగానే గొడవకి దిగాడు, శ్రీపతి ఊరుకోలేదు, సదాశివ౦ కిరణ్ కంటే గట్టిగా గొడవకి దిగాడు. సుధ వచ్చి “మీ ముగ్గురి భారం మోస్తున్నాం, మీరు మాత్రం పెద్ద కొడుకుని సప్పోర్ట్ చెయ్యండి” ఆ గొడవ చాలా సేపటివరకు సద్దుమణగలేదు.
                                            ****
తెల్లవారక ముందే లేచి వాకిలి ఊడుస్తుంది సుగుణమ్మ. శని, ఆదివారాలు కోడలికి సెలవు. సుధ ఆ రెండు రోజులు కూడా లేవదు. కిరణ్ భార్యనేమి అనడు. ఒక్కోసారి తల్లిని చూస్తే జాలి వేస్తుంది అతనికి. నలుగురు పెద్దవాళ్ళు, ఒక పాపకి నాలుగు వేలు అడుగుతున్నారు పనివాళ్ళు.  పూర్తిగా కొడుకుల మీదనే ఆధారపడ్డ సుగుణమ్మ, నాలుగువేలుంటే కూరగాయలైనా వస్తాయని, ఆమె పని చేసుకుపోతుంటుంది. పిల్లని స్కూల్ కి తయారు చేసే బాధ్యత కూడా ఆమెదే. కోడలు 8.30 కి లేచి, పిల్లని స్కూల్ లో దించి వస్తుంది. ఆదివారం కిరణ్. సుధ కలిసి నాన్ వెజ్ వండుకొంటారు. కోడలు స్నాన౦ చేయకుండా వంట చేయటం సుగుణమ్మకి ఇష్టం ఉండదు, కొత్తలో స్నాన౦ చేస్తే బావుంటుందని చెప్పినందుకు సుధకి చాలా కోపం వచ్చింది. సుధకి అత్తగారు యాత్రల కెళ్లినప్పుడు శంఖు, చక్రాలు వేయించుకొంది సుధ కోపానికి కారణ౦ అదే. ఏ హోటల్ కో వెళదామంటే బడ్జెట్ సరిపోదు, అత్తగారు నాన్ వెజ్ వండదు.  తినదు అప్పనించీ. సుధకి తండ్రి లేడు. తల్లి చిన్న వుద్యోగం చేసే కొడుకుతో Srinagar లో సింగల్ బెడ్ రూమ్ లో ఉంటుంది. తరచూ తల్లి దగ్గరకు వెళ్ళిపోతూ ఉంటుంది సుధ.
 అసలు సమస్య అది కాదు. ప్రతి నెలా ఆ మూడు రోజులు సుధని క్రిందికి రానివ్వదు సుగుణమ్మ. మూడేళ్ళ పిల్ల బట్టలు లేకుండా పైకి, క్రిందికి తిరుగుతూ ఉంటుంది. కోడలు మెట్ల మీద కూర్చుంటే, తిండి పెడుతుంది. పిల్ల పెద్దవుతుంటే, ఇలా డ్రాయర్ కూడా లేకుండా తిప్పటం, సుధకి భరించరానిదిగా తయారయ్యింది. ఆ రోజు ఆమె ఈ గోలంతా ఎందుకని తల్లి దగ్గరకు బయలు దేరింది. సుగుణమ్మకి కోపం వచ్చింది, “ప్రతి నెలా డేట్ వచ్చే టైం తెలుసుగా నీకు, రాకముందే వెళ్లచ్చుగా”
సుధ విసురుగా వెళ్లి కారులో కూర్చుని అన్నది, “ఇప్పుడు ఇలంతా శుద్ధి చేసుకొని మీ ముగ్గురే వుండండి, నేనీ యాతన భరించలేను, అమ్మా వాళ్ళింటి నించి ఆఫీస్ కి వెళ్లాలంటే ఎంత కష్టమో నీకేం తెలుసు”
కొడుకు కోడల్ని దింపి వచ్చాక సుగుణమ్మ కారుని పసుపు నీళ్లతో శుద్ధి చేసింది. కిరణ్ తల్లి చాదస్తానికి నెత్తి కొట్టుకొంటూ లోపలి నడవబోయాడు. సుగుణమ్మ అతన్ని బయట బాత్రూమ్ లో స్నాన౦ చేసి ఇంట్లోకి రమ్మన్నది.
పదిరోజుల తర్వాత వచ్చింది సుధ. కొడుకు ఏమని సముదాయించి తీసుకు వచ్చాడో సుగుణమ్మను తెలియదు. కానీ ఆ తర్వాత వీలున్నప్పుడల్లా వాళ్ళు బయటకు వెళ్లి అలసిపోయిన మొహాలతో ఇల్లు చేరేవాళ్లు. ఒక ఫైన్ మార్నింగ్, టిఫిన్ అయ్యాక చెప్పాడు, “ఇప్పుడున్న ఇల్లు ఆఫీస్ కి చాలా దూరమైంది, అందుకే త్రి బెడ్ రూమ్ ఫ్లాట్ తీసుకున్నామని చెప్పాడు”
సదాశివ౦”ఇదంటే ఇండిపెండెంట్ హౌస్, ఇంతమందికి ఎలా సరిపోతుంది” కోపంగా అన్నాడు. “ఆ ఇరుకుల్లో మేముం డలేము”. సుధా అదోలా నవ్వింది.
మర్నాడు ఫ్లాట్ చూడటానికి వెళ్లారు. చాలా బిజీ ఏరియా, ఇల్లు మరీ విశాలంగా ఏమి లేదు. సుగుణమ్మ ఏమీ అనలేదు. ఇంటికొచ్చాక, “ఆ ఫ్లాట్ మనకు ఎలా సరిపోతుందనుకొని, మాటమాత్రమైనా చెప్పకుండా అంత డబ్బు తగలబెట్టావేం?” అన్నాడు సదాశివ౦.
“మీరిక్కడ వుండండి, మిమ్మల్ని ఎవరు వచ్చి ఇబ్బంది పడమంటున్నారు? మీ పెద్దకొడుకుని ఇంటి బాధ్యత తీసుకో మనండి” అంది సుధ.
నోటా మాట పడిపోయింది ఇద్దరికీ. పెద్ద కొడుకు మీద ఆధార పడటం అంటే, “కుక్క తోక పట్టుకొని గోదావరి ఈదినట్టే” పొలం మీద కౌలు, అక్కడున్న ఇంటికి అద్దె అంతా కలిపి ఏడాదికి లక్ష వస్తే ఎక్కువే.
అన్నట్టుగానే సుధ కిరణ్ కొత్త ఇల్లు గృహప్రవేశం చేసి వెళ్లిపోయారు. ఇంట్లో సామాను సగం ఖాళీ అయ్యింది. మరో పది రోజులకి శ్రీపతి నాగపూర్ లో వుద్యోగం చూసుకొని వెళ్ళిపోయాడు.
ఆ నెల అడ్వాన్స్ వుంది కాబట్టి, నెలాఖరుదాకా ఉండవచ్చు. సదాశివానికి మాట పడిపోయినట్టు అయ్యింది. వూరు వెళ్లి ఏమి చెయ్యాలి? ఈ వయసులో వ్యవసాయం చేయలేడు. ఏమి చెయ్యాలో తోచక చిరుగుతున్నాడు.
                                                *****
సుగుణమ్మ కమ్యూనిటీ మొతం తిరిగింది. మెయిన్ గేట్ దగ్గరలో  ఒక సింగల్ బెడ్ రూమ్ ఇల్లు ఆలనాపాలనా లేక, పిచ్చి మొక్కలతో పాడుబడ్డ ఇల్లులా వుంది. సదాశివంతో కలిసి ఆ ఇంటి ఓనర్ గురించి కమ్యూనిటీ ప్రెసిడెంట్ శ్రీహరిగారిని అడిగింది. అతను శశిధర్, US లో ఉంటాడు. ఎన్నో రకాలుగా నచ్చచెప్పి, బ్రతిమిలాడి, తమ పరిస్థితి చెప్పి, ఇల్లు శుభ్రంగా ఉంచుతామని, ఎప్పుడు ఖాళీ చేయమంటే అప్పుడు ఖాళీ చేస్తామని చెప్పింది.
శ్రీహరిగారి మాట మీద మొత్తానికి ఇల్లు బాగు చేయిస్తానని చెప్పాడు.
అన్నట్టుగానే ఇల్లు మరో పదిరోజుల్లో బావమరిదికి చెప్పి బాగు చేయించాడు. ఇల్లు చాలా చిన్నది, కానీ ఖాళీ స్థలం చాలా వున్నది. శశిధర్ వీడియో కాల్ లో వాళ్ళని చూసాక, అద్దె వద్దని, ఇల్లు జాగ్రత్తగా చూసుకోమని చెప్పాడు.
ఈ విషయాలేమి కొడుకులకి చెప్పవద్దని భర్తకి చెప్పింది. చాలా సింపుల్ గా, ఒక్క శ్రీహరిగారి ఫామిలీని పిలిచి ఇంట్లోకి వెళ్లారు.. భర్తకు మొక్కలతో వున్న అనుభవ౦ బాగా పనికొచ్చింది. ఖాళీ జాగాలో కూరగాయలు, ఆకుకూరలు పండించాలని అనుకొన్నారు. ఆ రాత్రి చాలా సేపు పిల్లల గురించి ఆలోచించింది. తాను చాలా మూర్ఖంగా ప్రవర్తించి కిరణ్ వేరే ఇల్లు తీసుకొనేలా చేసి౦దా? చాలా బాధపెట్టిందా? పెద్దకొడుకుని మందలించలేకపోయింది.
సదాశివ౦ నోరు అదుపులో పెట్టుకోలేదు. అది కూడా ఒక కారణ౦ కావచ్చు. కోడలు అస్సలు పని చేయకపోవటం, తాము ఆధారపడి బ్రతుకుతున్నందుకే అన్న ఆలోచన ఆమెని చాలా బాధపెట్టింది. అయినా కిరణ్, వూరు విడిచి వచ్చాక ఆరేళ్ళు సరైన ఉద్యోగం లేకపోయినా, శ్రీపతి బాధ్యతారహితంగా ప్రవర్తించినా, ఇంటి భారం మోశాడు. వాడినేమి అనటానికి లేదు.
పిల్లని చూసుకోవటానికి అత్తగారు, బావమరిదితో కలిసి తమతో ఉంటారని చెప్పినప్పుడు మాత్రం బాగా బాధపడింది కానీ పైకి ఏమీ అనలేదు.
ఉదయమే లేచి, స్నాన౦ చేసి, చిన్నగా ఏర్పాటు చేసుకొన్న పూజా మందిరం ముందు కూర్చుని తన మనసులోని వేదనను నివేదించుకొంటూ అన్నది, “స్వామీ, పిల్లలిద్దరూ గూడు వదిలి ఎగిరిపోయారు. నా మూర్ఖత్వం కూడా ఒక కారణంమెమో. నీ ‘శంఖు చక్రాలు’ ఈ రోజు న నీకే సమర్పిస్తున్నాను. IT ఉద్యోగాలు చేసే అమ్మాయిలకు, శక్తీ ఉన్నంతవరకు అన్ని రకాలు వండుతానని ఆర్డర్లు తీసుకొన్నాను. నీ ‘శంఖు చక్రాలు’ నీకే సమర్పిస్తున్న౦దుకు నన్ను క్షమించు. పిల్లల మీద కోప౦ లేదు, ఈ కొత్త జీవితానికి కావాల్సిన శక్తినివ్వు” అంటూ గట్టి రెండు చెంపలూ వేసుకొంది సుగుణమ్మ.
*****
రచన: శ్యామదాసి
తెల్లవారు ఝామున మూడు నాలుగయ్యుంటుంది. ఫోను రింగవుతుంటే నిద్ర కళ్ళతో తీసుకుని చూస్తే మా పిన్నమ్మ కూతురు లక్ష్మి. ఈ టైంలో ఏంటబ్బా అనుకుంటూ, కొంత ఆదుర్ధాతో, “హలో లక్ష్మి!” అని పలకరించగానే,
“సారీ అక్కా! టైం చూసుకోలేదు, కిట్టి పార్టీ నుండి వస్తున్నాను. నిద్ర పట్టలేదు, చాలా రోజులయింది నిన్ను పలకరిద్దామని చేశాను.” నాకు కాసేపు  అర్ధంకాలేదు, ఏం మాట్లాడాలో కూడ తెలియలేదు.
మావారికి కూడ మెలుకువ వచ్చి “ఎవరి ఫోను?” అని అడిగారు. “ఆదుర్ధా ఏమిలేదు మా చెల్లెలు లక్ష్మి అండీ” అర్ధమయినట్లుగ అటు ప్రక్కకు పొర్లి పడుకున్నారు.
ఆదుర్ధాపడవలసినదేమి లేదని అర్ధమయిన తరువాత ఆ పై మాటలు పెంచేందుకు నాకు ఓపికనిపించలేదు. ప్రొద్దున లేచింది మొదలు పనుల పరంపర ప్రక్క రోజువరకు కొనసాగుతాయి ఎక్కడ లింక్ కట్ అయినా అన్ని పనులు దబదబ మీద పడ్డట్టవుతాయి. “ఈ టైంలో ఫోను వస్తే కంగారుపడ్డాను లక్ష్మి, అంతా బాగున్నారు కదా. రేపు మాట్లాడు కుందాము సరేనా”,   “అలాగే అక్కా! సారీ,” అంటూ ఫోను పెట్టేసింది తను. మంచి నిద్ర చెడింది,
నిద్ర పట్టలేదిక… లక్ష్మిని గురించే ఆలోచనలు. తనకు, నాకు ఒక్క సారే పెండ్లిండ్లయ్యాయి. నేను కాపురానికి హైదరాబాదు వచ్చాను, లక్ష్మి అత్తగారిల్లు వూర్లోనే వ్యవసాయ కుటుంబం, తనను నచ్చి చేసుకున్నారు. నాది పెద్ద కుటుంబం పెద్ద కోడలిని నేను. మరుదులు, ఆడపడుచులు, అత్తగారు, మామగారు, మావారి నాయనమ్మ. మావారు, మామగారు, ఒక మరిది ఉద్యోగాల్లో ఉన్నారు. తక్కిన ముగ్గురు కాలేజీ చదువుల్లో ఉన్నారు. అయితే ఎవరి విలువలను వారు కాపాడుకుంటూ, ఒక క్రమంలో ఎవరి పనులు వారు చేసుకుపోతాము. అరమరికలు  లేకుండ అందరం కలసి పోతాము. కాని ఎవరి హద్దులు వారికుంటాయి. ఈ విషయంలో మా అత్తగారిని అభినందించాలి, ఆమె నడచి వచ్చిన త్రోవే ఇది. ఈనాటికీ వాళ్ళ అత్తగారంటే అంత గౌరవంగా, అభిమానంగా ఉంటారు మా అత్తగారు.
ఉద్యోగం చేయాలనే చదువుకున్నాను కాని పెళ్ళయిన సంవత్సరమే బాబు పుట్టాడు. ఉద్యోగ విషయమై “రాధీ! ఇంట్లోనే చేసినంత పనుంటుంది, ఇంకా అనవసర శ్రమెందుకు.  నీకభ్యంతరం లేకుంటే, కొన్నాళ్ళు ఇంట్లోనే అమ్మకు సాయంగా వుండు, బాబుతో ఎంజాయ్ చెయ్యి అని మావారు చెప్పినపుడు, సబబే అనిపించింది. నా తర్వాత కోడళ్ళకు నాకున్న బరువు బాధ్యతలుండకపోవచ్చు. కాని పెద్ద కోడలుగా నాకిచ్చే విలువ గౌరవం వేరు. అది కాపాడుకోగలిగితే అంత కన్నా సక్సెస్ ఏముంటుంది. క్షణం తీరిక లేకుండా రోజు గడచినా అందులో ఏదో సంతృప్తి.  తరువాత ఐదేళ్ళ తేడాతో మాకిప్పుడొక పాపా కూడా.
ప్రొద్దున హడావుడి అంతా అయిపోయి ఎక్కడి వారక్కడ ఆఫీసులకు, కాలేజీలకు, మా చిన్నోడు స్కూలుకు వెళ్ళగానే, పాపను నిద్రపుచ్చేందుకు రూములోకి వచ్చాను. లక్ష్మి గుర్తొచ్చి ఫోను చేశాను. ఎప్పటిలాగానే తన ఫోను బిజీ అని వస్తున్నది. వాళ్ళిప్పుడు హైదరాబాదులోనే ఉంటున్నారు. నాకు పూర్తిగా కాంట్రాస్ట్ తన జీవితం. ఊర్లోనే అత్త, మామలతో కలిసే ఉంటారు. పొలం, పుట్ర బాగా వున్నవాళ్ళు. లక్ష్మి భర్త కాక, ఒక్క ఆడపడుచు, మా కంటే చాలా పెద్దామె. మా పెళ్లిళ్ళప్పటికే ఆరు, ఏడేళ్ళ వయసు మగ పిల్లలిద్దరు ఆమెకు. వ్యవసాయమే కాక, చిన్న చిన్న కాంట్రాక్ట్స్ ఏవో చేస్తుండే వాడు లక్ష్మి భర్త. ఇంచుమించు నా పిల్లల వయసు వాళ్ళే తన పిల్లలు కూడా , యిద్దరూ ఆడ పిల్లలే.
ఫోనురింగయ్యింది. ల్యాండ్ ఫోన్ నంబరు, ఆలోచనలు ఆపి “హలో!” అనగానే, లక్ష్మి అత్తగారు, “హలో! రాధమ్మా బాగున్నారా?” అంటూ పలకరించారు.
“ఆ! అంతా బాగున్నాము అత్తయ్యా! మీరు ఎలా వున్నారు. హైదరాబాదు ఎప్పుడు వచ్చారు? నాతో ఎవరు కూడా అనలేదు మీరు ఇక్కడున్నట్లు. ఏదో చెప్పాలన్న ఆరాటం ఆమె గొంతులో వినిపిస్తుండగా, అవును తల్లీ! వచ్చి వారమవు తున్నది. అబ్బాయి పిలిపించాడు. పిల్లలిద్దరికి జ్వరాలు, అమ్మవారు పోసింది. చిన్నపాపకు ఎక్కువగానే వచ్చింది. చిడి పెడుతూ చెయ్యి దిగడంలేదు. నీకు ఫోను కూడ చేయలేకపోయాను.”
“అలాగా, అవును! లక్ష్మీ లేదా! ఫోను చేస్తే కలవలేదు అత్తయ్యా!”
“ఏం చెప్పమంటావు తల్లీ, రాత్రి ఎప్పుడో వచ్చినట్లుంది. నేను పిల్లలిద్దరిని ప్రక్కలో వేసుకొని  పడుకున్నాను ప్రొద్దున్న మళ్ళీ ఎక్కడ కెళ్ళిందో పలకరించుకోను కూడ వీలవలేదు. పిల్లలకెట్లా వున్నదిపుడు అని వంటావిడను అడిగి వెళ్ళిందట. రూములోకి వచ్చి వాళ్ళను చూసే తీరిక కూడా  లేదామ్మా! ఇక వాడెప్పుడొస్తాడో అదీ తెలియదు. ఇంటికి, పిల్లలకు కావల్సినవన్నీ సమకూరుస్తున్నాడయితే”
“ఇంటి వరకు వస్తాన్లేండి అత్తయ్యా! ఏమైన చేసుకుని రమ్మంటారా?”
“ఎందుకమ్మా వంటావిడ వుంది. ఆమె పుణ్యమా అని ఏదో చేసి పెడుతున్నది. అందుకేమి ఇబ్బంది లేదు. అదృష్టం కొద్దీ మంచిమనిషే కుదిరింది. ఇల్లు, పిల్లల్ని ఇంట్లోనే వుండి ఆవిడే చూసుకునేట్లు ఏర్పాటు. ఇదిగో పిల్లలు కూడ ఇప్పుడే కాస్త నిద్రకు పడ్డారు.”
“మీరు కూడా వాళ్ళు పడుకున్నప్పుడే కాస్త రిలాక్స్ అవ్వండి అత్తయ్య. నేను వీలు చూసుకుని వస్తాను.”
“అలాగే రాధమ్మ ఉంటానయితే” అని ఫోను పెట్టేసారు. నాకు లక్ష్మీ మీద చిరాకు, కోపం కూడ వచ్చింది.
రెండు రోజుల తర్వాత, లక్ష్మీవాళ్ళింటి కెళ్ళి వద్దామనుకుని మావారితో చెప్పాను. అలాగే వెళ్ళి చూసిరా అన్నారు. అత్తయ్యగారికి కూడ, “లక్ష్మీ పిల్లలకు అమ్మవారు వచ్చి తగ్గిందట చూసి వస్తానని” చెప్పగానే,
“కాస్త ఉండు, పథ్యమేమైన చేసిస్తాను. పిల్లలను తీసుకెళ్ళొద్దులే, మాకు మాలిమే  కదా ఉంటారులే” అని వంటింట్లోకి వెళ్ళారు. పండ్లు, స్నాక్స్ కూడ తీసుకుని   లక్ష్మీ వాళ్ళింటికెళ్ళే సరికి మధ్యాహ్నమయింది. ఇంట్లోకి అడుగు పెట్టగానే రామ్మా! అంటూ అత్తయ్యగారు పలకరించుకున్నారు. చిన్నది చంకలోనే వున్నది. పిల్లలు బాగా నీరసంగా వున్నారు. “కూర్చో రాధమ్మా! అందరు బాగున్నారా! పిల్లలెలా వున్నారు?”
 “అంతా బాగానే వున్నారు అత్తయ్యా!” అంటూ, చేతిలో సంచులు వంటావిడ కందించి అత్తయ్య చేతుల్లోంచి చిన్న పాపను అందుకుని సోఫాలో కూర్చున్నాను. పెద్ద పాప వచ్చిన ప్రక్కన నన్ను ఆనుకుని కూర్చుంది. బహుశ వాళ్ళ అమ్మను మిస్సవుతుందేమో. పిల్లలే కాదు, ఆమె కూడ వ్యధతో, బడలికతో నీరసంగా వున్నారు.
ఇప్పుడే పెద్దదానికి కాస్త అన్నం తినిపించాను. చిన్నది ససేమిరా నోట పెట్టలేదు, పాలు కలిపి తాగించాను.
“మనం భోంచేద్దాము రామ్మా!”
“ఇంటి దగ్గర భోంచేసే బయలుదేరాను అత్తయ్య, మీరు భోంచెయ్యండి. ఈలోగ వంటావిడ సంచులలోవన్నీ తీసి టేబుల్ పైన పెట్టింది. పండ్లు బిస్కట్స్ లాంటివి కాకుండా మా అత్తగారు పిల్లల కొరకు రెండు మూడు పథ్యం కూరలు, కరివేపాకు పొడి, అత్తయ్యగారి కొరకు ఈ రోజు మేం వంటలో చేసుకున్న కూరలు కూడ పంపించారు.
“శ్రమ తీసుకుని చాలా పంపించారమ్మా” కృతజ్ఞతగా అంటూ భోజనం పూర్తి చేశారు. ఈ లోపు నా భుజం పైనే నిద్రపోయిన పాపను, నన్ను అనుకుని కూర్చుని తూగుతున్న పెద్దపాపను రూములో పడుకోబెట్టి అక్కడే కూర్చున్నాము.
అత్తయ్య ఏదో చెప్పాలని సంశయంగా ఇబ్బందిపడుతూ, “మీకు తెలియని విషయాలు కాదు తల్లీ, ఒక్కోసారి ఆలోచనలేని పనులతో, అర్ధం కాని సంపాదన రుచి మరిగితే, అది వ్యసనంగా మారి మనిషిని బానిసను చేస్తుంది. అదే మా అబ్బాయి విషయంలో జరుగుతున్నది. ఇంకా నాగరికత వాసనలు పూర్తిగ అంటని మన వూరు, మాకు తెలిసిన వ్యవసాయం, వెలితి లేక జరిగిపోతున్నది కదా, అనుకుంటే ఇదుగో వీడికిలా ఏదో చేసి సంపాదించాలని కోరిక పుట్టింది. రొయ్యలపై ఆదాయం బాగా వస్తుందని ఊరు ఊరంతా వేలం వెఱ్రిగా బంగారంలాంటి పచ్చని పొలాలను రొయ్యల గుంటలుగా మార్చేశారు. మితిమీరిన ఆదాయం ఉన్న చోట, అంతే కష్టనష్టాలుంటాయి కదమ్మా! మొదట్లో బాగా డబ్బులు కనపడ్డాయి. దాంతో అందరి జీవనశైలిలో మార్పు వచ్చేసింది. ఎకరం పొలం ఉన్నవాళ్ళు కూడ కార్లలో తిరగడం, లెక్కలేనట్లుగ ఖర్చు పెట్టడానికి అల్లవాటు పడిపోయారు. ఉన్నట్లుండి రొయ్యలకేవో తెగుళ్ళు సోకుతున్నాయని, ఎట్లా ఎదిగామనుకున్నారో, అట్లాగే చతికిలబడిపోయారు. ఎక్కువ వడ్డీలకు డబ్బు తెచ్చి పెట్టినవారు తేరుకోలేని పరిస్థితయ్యింది. మళ్ళీ అందరు అప్పో సప్పో తెచ్చి గుంటలు పూడ్చి, వ్యవసాయానికి దిగారు. తగిలిన దెబ్బనుండి కోలుకోలేక, నడమంత్రపుసిరితో చేసుకున్న అలవాట్లను మానుకోలేక నలిగిపోతున్నాయి సంసారాలు. ఏ కొద్దిమందో మీ నాన్నగారి లాంటివారు, ఈ పరుగు పందెంలో లేకుండ ఎప్పటిలా స్థిమితంగా ఉండిపోయారు.
మా వాడు కూడ ఈ ప్రయోగం చేసి, ఎక్కువ వడ్డీలకు తెచ్చిన డబ్బులకు వత్తిడి పెరిగిపోతుంటే గ్రుక్క తిప్పుకోలేక, సిటీలో ఏవో అవకాశాలున్నాయని ఇక్కడకు వచ్చాడు. అన్నీ అనుకున్నట్లు జరగలేదు ప్రయత్నాలన్నీ చేతికందినది నోటి కందనట్లయ్యాయి. అక్కడ పరిస్థితి చూసుకుని కాపురం పెట్టొచ్చు కదరా, అంటే అదీ వినకుండ హైదరాబాదు వచ్చారు. అన్నింటికీ పరుగే, అలవాటయిన ఆడంబరాలకు డబ్బు చేతికందినపుడు ధారాళంగా ఖర్చు చేయడం, లేనప్పుడు అప్పులకై వేట. వీటికై వాడు పడుతున్న శ్రమ వాడికి తెలియడం లేదు. ఎక్కడకు చేరుతాడో అదీ తెలియడం లేదు. నువ్వెలాగూ బిజీగా వుంటున్నావు, కనీసం అమ్మయినయినా ఇంటి పట్టున ఉండనిమ్మని మొదటి నుండి నేను, వాళ్ళ నాన్నగారు చెబుతూనే  వున్నాము. కొత్త పరిచయాలు, కొత్త కొత్త అల్లవాట్లు వేళాపాళా లేకుండ మోజుగ కలిసి తిరిగారు. ఇంకాస్త పరిచయాల స్థాయి పెరగగానే ఎవరి ప్రపంచం వారిది, ఎవరి వ్యాపకాలు వారివయ్యాయి. ఇప్పుడు కిట్టి పార్టీలు, పేకాట క్లబ్బులు ఎవరి స్వేచ్ఛను వారు వాడుకుంటున్నారు. మద్యలో ఈ పిల్లలను చూస్తే గుండె తరుక్కుపోతున్నది. వంటకు పిల్లలను చూసుకునేందుకు ఈ మనిషిని కుదుర్చుకున్నారట. తాను ఇక్కడే ఇంట్లోనే వుంటుందట. డబ్బులు వెదజల్లితే మనుషులు దొరకొచ్చు కాని, ప్రేమలు కొనలేం కదా. అమ్మ, నాన్నలతో, అయిన వాళ్ళ మధ్య పెరిగే అదృష్టానికి కరువయ్యారీ పిల్లలు రాధమ్మా!
చేసేదేమీ లేనప్పుడు, మా వరకు మేము భూమిని నమ్ముకున్నవాళ్ళము, వచ్చే పంటలోనే అడపాదడపా వీళ్ళకు, అందిస్తూ కూడ, చిన్న చిన్న అప్పులు తీరుస్తున్నాము, ఇప్పుడు చూడు, పొలం పనులు వదిలి రాలేక వూర్లో ఆయనొక్కడే అవస్థపడుతున్నాడు నేనేమో ఇక్కడున్నాను. పెద్ద పాపను ఈ సంవత్సరమే కదా స్కూల్లో వేశారు. దాని కెంత వయసని చెప్పు వచ్చే ఏడాది హాస్టల్లో వేస్తారట. అవసరానికే మేము కానీ, అవసరమయిన మంచి చెప్పేందుకు పనికిరాము. ఈ తీరుగ జరుగుతున్నది సంసారం. ఒక వూరి వాళ్ళం, ఒకరి స్థితిగతులు ఒకరం ఎరుగున్నవాళ్ళం. సంపాదించాలన్న ఆలోచన తప్పు కాదు మీ తరం ఆలోచనలు, మార్పులు సహజమేనమ్మా, కానీ  అరగని ఆహారం జీర్ణంకాక బాధ పెట్టినట్లే, అరిగించుకోలేని అనుభవాలు సంసారాన్ని నలిపి వేస్తాయికద తల్లీ!.
ఆ రాత్రి నిద్ర పట్టక అమ్మకు ఫోను చేశాను.  లక్ష్మీ ఇంటికి వెళ్ళి వచ్చిన వైనం అక్కడ అత్తయ్య, పిల్లల అవస్థ చెబుతూ “ఏంటమ్మా ఇది! పిన్నీ అయినా లక్ష్మితో మాట్లాడవచ్చు కదా!”
“పిన్నీ చెప్పకుండానే వుంటుందా రాధీ! ఆ మధ్య హైదరాబాదు వెళ్ళి నాలుగు రోజులుండి వచ్చారు పిన్నీ, బాబాయ్. అక్కడి పరిస్థితికి, చేసేది లేక పిల్లల్ని తీసుకెళ్ళి పది రోజులుంచుకుని పంపిస్తాను అని పిన్ని అడిగితే, పాపకు స్కూలు పోతుంది, అది లేకుండ చిన్న పాప ఉండదు అన్నదట లక్ష్మి, నిన్ను కూడా చూడకుండా వచ్చేసారు. వచ్చినప్పటి నుండి తోచనట్లున్నాము, కడుపులోంచి తన్ను కొచ్చె దుఃఖాన్ని ఆపుకోలేననిపించి రాధకి, ఫోను కూడా చేయలేదక్కా” అని బాధపడింది పిన్ని. పల్లెటూర్లో కట్టుబాట్ల మద్య సామాన్యంగా పెరిగిన పిల్ల సడన్ గా అర్ధం కాని రంగుల ప్రపంచంలోకి అడుగుపెట్టి. దాని భర్త దానికిచ్చిన స్వేఛ్చ, ఇంటికి, బయటకున్న వ్యత్యాసాన్ని సమన్వయం చేసుకోలేకపోతున్నది. చిన్నప్పటి నుండి ఒకటిగా కలిసి పెరిగారు మీరిద్దరు. పోనీ  నువ్వు చెప్పి చూడు రాధీ, సరే అక్కడ అందరు బాగున్నారు కదా. పిల్లలెలా వున్నారు, మీరు ఊరికి వచ్చి కూడ చాన్నాళ్ళవుతున్నది. గంగమ్మ జాతరకు అందరు రండమ్మా. నేను మళ్ళీ అత్తయ్య వాళ్ళకు కూడా ఫోను చేసి పిలుస్తాలే పొద్దు పోయింది పడుకో తల్లీ. సరే అమ్మా! ఉంటాను మరి ఫోను పెట్టేశాను.
లక్ష్మీని కలిసి మాట్లాడాలని నిర్ణయించుకున్నాను అమ్మ అన్న “సమన్వయం” అన్న మాటతో ఎన్నో ప్రశ్నలకు సమాధానం దొరికినట్లయింది. మరుసటి రోజు లక్ష్మీకి మెసేజ్ పెట్టాను ఒకసారి ఫోను చేయమని, ఆశ్చర్యంగా వెంటనే చేసింది, “రాధక్కా ఎలా వున్నావు?”
“బాగున్నాను లక్ష్మీ! నువ్వు ఎక్కడున్నావు, ఇంట్లోనా?”
“లేదక్కా క్లబ్ లో. మా కిట్టిలో ఒకరి బర్త్ డే అందరం సెలెబ్రేట్ చేస్తున్నాము.
“నిన్ను కలుద్దామనుకుంటున్నాను లక్ష్మీ ఎప్పుడు వీలవుతుంది?”
“అలాగే అక్కా, రేపు కలుద్దాము, ఇంటికి వచ్చెయ్యండక్కా”
“వద్దు లక్ష్మీ! కృష్ణ మందిరానికి వచ్చెయ్యి ప్రొద్దున్న పది గంటలకల్లా నేనక్కడ ఉంటాను. మా యిద్దరికి  తెలిసిన ప్లేస్ అది.”
“సరే అక్కా! అవునూ విశేషమేమయినా ఉందా?”
“అలా ఏం లేదు చాలా రోజులయింది మనం కలుసుకుని కాసేపు నీతో గడుపుదామని అంతే! రేపు కలుద్దా మయితే!
నేను వెళ్ళేసరికి నా కంటే ముందుగానే వచ్చి, మెట్లపై కూర్చొని వుంది లక్ష్మి. నన్ను చూడగానే నవ్వుతూ ఎదురొ చ్చింది. మందిరంలోనికెళ్ళి దైవదర్శనం చేసుకుని వచ్చి కూర్చున్నాము. ప్రశాంతంగా వుందక్కడ. ఎక్కువ ఉపోద్ఘాతం లేకుండానే, “ఈ మధ్య ఇంటికి వచ్చాను లక్ష్మీ! అత్తయ్య, పిల్లలు ఉన్నారు, అమ్మవారు వచ్చి పిల్లలు బాగా తగ్గిపోయి వున్నారు.”
 “అవునక్కా! మా ఫ్రెండ్సతో ట్రిప్ వెళ్ళి వున్నాను. అత్తయ్యగారిని పిలిపించారట ఈయన, హమ్మయ్య మంచి పని చేశారు అనుకున్నాను.” ఏ మాత్రం ఫీలింగ్స్ లేకుండా చెప్తుంటే, ఒక్క నిమిషం పట్టింది నాకు సర్దుకునేందుకు, ఏమైందీ  పిల్లకు?
“హైదరాబాదు వచ్చిన తరువాత అనుకున్నట్లుగా అన్ని పనులు బాగా జరుగుతున్నాయా లక్ష్మీ! మరిదిగారు కూడ చాలా బిజీగ వున్నట్లున్నారు.”
“ఏం పనులో అక్కా! ఎందుకు ఇక్కడకు వచ్చామో ఏం జరుగుతున్నదో, నాకు అర్ధం కావడం లేదు. ఇప్పుడిక అర్ధం చేసుకునే ప్రయత్నం కూడ చేయడం లేదు.”
“ఇంతకీ ఫ్రెండ్స్ అంటున్నావు కదా, ఏం చేస్తుంటారందరు? బాగా స్థితిమంతులక్కా, అందరు కూడా,  ఎవ్వరూ ఇళ్ళల్లో బాదరబందీలేమీ పెట్టుకోరు. సినిమాలు, షికార్లు జాలిగా తిరుగుతాము, పెద్దపెద్ద మొత్తాలు పెట్టి పేకాట ఆడుతాము. డ్రింక్ పార్టీలుంటాయి. కొత్త కొత్త గేమ్స్ ఉంటాయి. ఒకరితో ఒకరు పోటీ పడుతూ చీరలు, నగలు కొంటుంటారు, వారిలో నేనే తక్కువలో ఉంటాను, అయినా వారిలో వెలితి పడకుండా చూసుకుంటాను ఇంకా చెప్పాలి అంటే సినిమా ప్రపంచంగాని, మరే ఇతరమైనదైనా, పర్సనల్ విషయాల నుండి సమస్తం సేకరించి మాట్లాడుకుంటారు, అంతెందుకు మా గ్రూపులోనే ఎవరెవరికి ఎవరి భర్తలతో చాటు సంబందాలున్నాయో అందరికీ తెలుసు కాని, అదంతా నాగరికతకు మరో రూపంగా వున్న హై క్లాస్ వారికిది మామూలే అన్నట్లు ఉంటారు. అదొక సరదా ప్రపంచమక్కా పొద్దే తెలియదు.”
“అవును లక్ష్మీ కొందరికి పొద్దు చాలదు, కొందరికి పొద్దే తెలియదు”.
లక్ష్మీ, నువ్వు ఇప్పుడు చెబుతున్న ఈ కొత్త ప్రపంచం మనకు సరిపోయేదికాదు. వెఱ్రి వేయి తలలు వేసి నట్లున్నది
వింటుంటే. మహిళా సంస్థలన్నో ప్రగతి పధంలో ఎన్నెన్నో సేవా కార్యక్రమాలు చేపట్టి, సంఘానికి, దేశానికి, ప్రపంచానికి, ఆడవారు అబలలు కాదు అంటూ చాటుతున్నారు. విలువలుతో కూడిన జీవితాన్ని గడుపుతూ ఇంటా  బయట రాణించిన వారెందరో ఉన్నారు.  ఆర్ధికమైన ఇబ్బందులతో నీకు ఏర్పడిన చిక్కు ముడులను సున్నితంగా విప్పుకోవలసిందిపోయి, చదువుకున్న దానవు ఉద్యోగ ప్రయత్నమైనా చేసి సహాయంగా నిలుస్తున్నావా అంటే, అదీ లేకుండ నీ తెలివినంతా పక్క దారిలో పెడుతున్నావు. జీవితాన్ని మరింత అస్తవ్యస్తం చేసుకుంటున్నావు. అసలు మీ భార్యాభర్తలు ఒకరినొకరు చూసుకుని ఎన్ని రోజులవుతున్నది? మీ ఆలనా పాలనా అవసరమయిన మీ పిల్లల సంగతేమిటి? వాళ్ళతో ప్రేమగా గడిపి ఎన్నాళ్ళవుతున్నది? అన్నింటికి అండగ నిలిచే పెద్దవాళ్ళెంత కుమిలి పోతున్నారో గ్రహించారా! ఎంత కొద్ది సమయంలో, ఎన్ని మార్పులో! ఇక్కడ ఇంకో విషయం నీకు తప్పక చెప్పాలి లక్ష్మీ, ఈ జరుగుతున్న మార్పులన్నింటికి తన కొడుకు తొందరపాటు అని బాధ పడుతున్నారే కానీ, నిన్ను దోషిని చేయలేదు, మీ అత్తింటి వాళ్ళుగానీ, మీ ఆడపడచుగానీ, నీ గురించే ఆలోచించారు.
మన చిన్నతనంలో నీకు గుర్తుంది కదా, మగపిల్లలతో సమానంగా అన్నీ అల్లరి పనులు చేసేవాళ్ళం. సెలవు రోజులైతే మరీను, రోజంతా తోటలు, దొడ్లు, కాలువలు అన్నితిరిగి తిరిగి ఇంటికి రాగానే వాకిట్లోనే మన జేజవ్వ ఖంగు మనే గొంతుతో ఎక్కడి కెళ్ళారే ఆడపిల్లలన్న జ్ఞానం లేకుండ, ఆగమ్మ కాకుల్లా ఊరంతా పెత్తనాలు చేసి వస్తున్నారా! మొహాలు చూడు ఎలా వాడిపోయి వున్నాయో , “ఊరికి ఉపకారమా, ఇంటికి ఉపయోగమా” అంటూ దగ్గరకు పిలిచి   ముఖాన ఇన్ని నీళ్ళు పోసి కడిగి లోపలి ఊరేగండి. ఇందుకే అంటారు “క్షణం తీరిక లేదు, దమ్మిడి ఆదాయం లేదు.” అని మీ కోసమే పుట్టుంటుందీ మాట. ఇలా సాగేది జేజవ్వ  వాక్ప్రవాహం. ఇప్పుడు చూడబోతే ఇలానే వున్నది మీ సంసారం లక్ష్మీ. మన పెళ్ళిళ్ళయిన తరువాత ఆరు నెలలు నీ కంటే ముందు కన్సివ్  అయ్యాను నువ్విక డాక్టర్ల చుట్టూ, దేవాలయాల్లో ప్రదిక్షిణాలు, పుట్టలో పాలు, చెట్ల చుట్టూ దారాలు కట్టడం చేశావు గుర్తుందా. పెద్దపాపకు ఒక సారి కాస్త ఒళ్ళు వెచ్చబడినందుకే, ఊర్లో డాక్టర్లున్నా పాపను తీసుకుని నా దగ్గరకు హైదరాబాదు వచ్చి నువ్వు చేసిన హడావుడి మా యింట్లోవాళ్ళు చెప్పుకుంటా రిప్పటికీ. లక్ష్మీ మనం చేసుకున్న పుణ్యం పుట్టిల్లు మంచి, మర్యాదలతో కూడినదైతే, అత్తగారిళ్ళు అంతకంటే గొప్పగా చెప్పుకో దగినవి. మావారు మరిదిగారు మనసున్న మంచివాళ్ళు ఇంతకన్నా అదృష్టమేముంటుంది చెప్ప.
ఈ క్రేజీ పరుగులకు పిల్లల బాల్యాన్ని బలి చెయ్యొద్దు మీరు. నాలుగు రోజులు పోతే, మీ పిల్లలు, మీ బాటలోనే మీకు కూడ అర్ధం కాకుండా అవుతారు. వాళ్ళు సహజంగానే మార్పులకు అలవాటయిపోతారు. కాని నువ్వు అలా పెరగలేదు, రేపు ఇమడలేవు కూడ. ఒక్కటి గ్రహించు, జీవితం సమస్యల వలయం, ఎవ్వరికీ  ఎప్పుడు ఒకే లాగ జరగదు. మన మనుకున్నట్లు అన్నిసార్లు అస్సలు జరగదు. మనం చేయగలిగిందల్లా, ఒక్క క్షణం ఆగి సమస్యలను, సమయాన్ని, సామరస్యంతో సమన్వయపరుచుకోగలగడమే. సంసారంలోనయినా, సంఘపరంగా అయినా మనిషి మనుగడకే ఆధారం ‘సమన్వయం’. మనం జీవితంతో కుదుర్చుకోవలసిన ఒప్పందం ‘సమన్వయ’ మనే నాలుగక్షరాల మహమంత్రమే లక్ష్మీ. మొదట నువ్వు నేల విడిచి సాము చేయడం మానుకో అప్పుడు మీ వారిని, నేల మీదకు దింపడం, పెద్ద శ్రమ కాదు నీ కొరకు చూస్తున్న పిల్లలను ఒళ్ళోకి చేర్చుకో, ఈ రోజు నీ పక్కలో పడుకో బెట్టుకో రేపటికి నీ మనసే నీకు సమాధానమిస్తుంది.
కాలం తెచ్చే మార్పులతో మనం పెరిగినంత ఆరోగ్యమైన వాతావరణం, మన పిల్లలకు లేదు లక్ష్మీ. కనీసం మనమైనా వాళ్ళ పట్ల ధర్మoగా  వుందాము. జేజవ్వ మన మనల్నెప్పుడూ అంటూ ఉండే ఊత పదం’క్షణం తీరిక లేదు దమ్మిడీ ఆదాయం లేదు’ అని అప్పుడర్ధంకాలేదు కానీ, ఇప్పుడు మన జీవితాలకు అన్వయిస్తున్నది. పనీ పాటు లేకుండ తిరిగే వారి నుద్దేసించి ఏర్పడిన నానుడి ఇది. క్షణం తీరిక లేకుండా రోజు గడుస్తుంది నాకు, దండిగా దమ్మిడీలు సంపాయిస్తు న్నంత, సంతృప్తి కూడ నా కుటుంబంలో నాకున్నది. కానీ చేయవలసిన బాధ్యతలను, విస్మరించి ఈ సామెతకు సరిపోయేట్లు తిరుగుతున్నావు నువ్వు. మన మధ్య ఉన్న చనువు కొద్దీ చొరవ తీసుకున్నాను  లక్ష్మీ మరోలా అనుకోకు. నేను చెప్పిన వేవీ నీకు తెలియమ్నివి కావు; నీకు గుర్తు చేస్తున్నానంతే, అపార్ధం చేసుకోవద్దు.  మమ్మల్నందరిని  ఈ అయోమయ స్థితి నుండి బయటపడెయ్యి చాలాసేపయింది వచ్చి. ఇంట్లో ఎదురు చూస్తుంటారు. బయలుదేరుదామా!” అంటూ లేవబోతుంటే. ఇంత సేపు ఒక్క మాట కూడా మద్యలో మాట్లాడకుండ తలవంచుకుని వింటూ కూర్చున్న లక్ష్మి అక్కా! అంటూ నన్ను చుట్టేసి, నా వళ్ళో తలా పెట్టుకొని ఏడుస్తుంటే, నాకు దుఃఖ మాగలేదు వీపునిమురుతూ ఉండిపోయాను.
“ప్రక్క రోజే వూరి కెళ్ళి కొద్దిరోజులుండి వస్తామక్కా” అంటూ లక్ష్మీఫోను చేసింది. ఆ మరునాడు అమ్మ మాట్లాడుతూ “లక్ష్మీ వాళ్ళు అత్తగారింటికొచ్చున్నారు రేపెళ్ళి చూసి వస్తా”మని చెప్పింది. రోజూ లక్ష్మీ గుర్తుకొస్తున్నా, ఫోను చేసి పలకరించుకోలేదు. నేను మంచి మార్పు కొరకు ఎదురు చూస్తున్నాను. నెల్లాళ్ళ తర్వాత అనుకున్న శుభదినం వచ్చినట్లయింది. పనులన్నీ  ముగించుకుని రూములోకి రాగానే ఫోను రింగయ్యింది. లక్ష్మీ ఫోను… గుండె  దడ దడ లాడుతూ, “హలో లక్ష్మీ!” అనగానే, అక్క! అంటూ వూరికెళ్ళినప్పటి నుండీ జరిగిన విషయాలు చెబుతూ “నానమ్మ, అమ్మమ్మల మురిపాలతో పిల్లలు గూటికి చేరుకున్న గువ్వల్లా వున్నారు. పెద్ద నాన్న, నాన్న వచ్చి మామయ్యతో, మా వారితో చాలాసేపు మాట్లాడి వెళ్ళారు మా ఆడపడుచు వాళ్ళు కూడ వచ్చి వున్నారు వచ్చిన కష్టం అందరిది, అందరం కలిసే దీన్లోంచి బయటపడ్డాము అని, మామయ్యను ఈయనను ఒప్పించారు. మా ఆడపడుచు వాళ్ళతో సహా, అందరి తరఫున కొంత పొలం అమ్మి అప్పులన్నీ తీర్చేట్లుగా. ఇక ఎక్కడ ఉండాలన్నది మా యిష్టానికే వదిలారు. అక్కా! సమన్వయం లోపించి, సంపాదన వేటలో ఆయన, సరదాల వెంట నేనూ, తప్పటగులు వేసి, తప్పు మేము చేసి, శిక్ష మీకు వేసినట్లు మేము ప్రవర్తించిన తీరు  మాకు జుగుప్స కలిగిస్తున్నదిపుడు, చాలా సేపు ఉద్వేగంగా మాట్లాడుతూ, మా జీవితాన్ని మాకు తిరిగి అందించావు. నీ ఋణం ఎట్లా తీర్చుకోగలను అంటూ ఏడ్చేసింది. గొప్పదనమంతా నీదే లక్ష్మీ, చాలా త్వరగా నిన్ను నువ్వు తెలుసుకున్నావు అంటూ అనునయించాను. వీలు చూసుకుని అందరు రండక్కా మేము మునుపటిలా అత్తయ్యవాళ్ళతో కలిసి ఉందామని నిర్ణయించుకున్నాము, సరే అక్కా ఉంటాను మరి  అని మళ్ళీ ఫోను చేస్తాను” అని పెట్టేసింది.
ఇంతసేపు అంతా వింటూ చిరునవ్వుతో నా వైపు చూస్తూ పడుకుని వున్న మావారితో, “వీలు చూసుకుని అమ్మా వాళ్ళ దగ్గరకు వెళ్దామండి, లక్ష్మీవాళ్ళు కూడ ఉన్నారిప్పుడు అక్కడ. అందరం కలుసుకుని చాలా రోజులవుతున్నద”ని చెబుతూ, తృప్తిగా నిద్రలోకి జారిపోయాను.
*****
రచన: యశస్వి జవ్వాది
“గుడ్ మార్నింగ్ మేడం” వినయంగా అంటున్న సబార్డినేట్ను కారు డ్రైవింగ్ సీట్లోంచి చూసి తల పంకిస్తూ హుందాగా స్వీకరించింది శారద. ఆమె కారు పార్క్ చేసి ఒక్కింత గర్వంతో అడుగులు వేస్తూ లోపలకు చేరింది. కారణం ఆ రోజు తాను కెరియర్ మొదలుపెట్టిన తారీఖు కావడంతో మరింత ఆత్మవిశ్వాసంతో లోపలికి అడుగులు వేసింది. ఆమెను చూడగానే స్టాఫ్ ఒకింత భయంతో, మరికొంత ఆరాధనతో చూడటం ఆమె నిత్యం గమనిస్తూ ఉంటుంది.
శారద ఓ ప్రైవేట్ కంపెనీలో మేనేజర్గా పనిచేస్తొంది. ఓ స్త్రీగా అన్నింటిని ఎదుర్కొని, తన మనోధైర్యంతో బుద్ధిబలంతో మేనేజర్ పోస్ట్ వరకూ చేరింది. చూసిన ప్రతీ ఒక్కరు తనని స్పూర్తిగా తీసుకుంటారని ఆమె నమ్మకం. అది ఆమె మాటల్లో చేతల్లోనే కనిపిస్తుంది.
ఆడదానిగా తనకంటూ ఉన్న ప్రయోజనాలు సైతం వదులుకుని సంస్థ కోసం పని చేయడంతో ఆమెను ఆ సంస్థ వాళ్ళు, ఓ విలువైన ఉద్యోగినిగా పరిగణించారు. ఇది ఆమెలో మరింత నమ్మకాన్ని పెంచింది.
శారద ఆఫీస్ కలియచూస్తూ, అందరి గుడ్మార్నింగ్ స్వీకరిస్తూ తన రూమ్లోకి వెళ్ళిపోయింది.
అదే రోజున మైథిలి అనే అమ్మాయి ఆఫీసులో చేరింది. మైథిలీకి మొదటి ఉద్యోగం కావడంతో కొంచెం బెరుకుగా ఉన్నా, మేనేజర్ ఓ స్త్రీ అని తెలియడంతో మనసుని స్థిమితం చేసుకుంది. తన జాయినింగ్ ఫార్మాలిటీస్ పూర్తి చేసుకుని, నెమ్మదిగా ఆ వాతావరణంలో ఇమడడానికి ప్రయత్నించసాగింది.
కొన్నిగంటల తర్వాత మైథిలీ ఇండక్షన్ ప్రోగ్రాంలో భాగంగా శారదను కలిసింది. తన బిజీ షెడ్యూల్ నుండి కొన్ని నిమిషాలు వెచ్చించి మైథిలీ బుర్రలో ధైర్యాన్ని నింపే ప్రయత్నం చేసింది. మైథిలీకి ఆమె మాటలు, తీరు బాగా నచ్చాయి. మనసులో తనని స్పూర్తిగా కూడా తీసుకుంది.
☆ ☆ ☆
అలా రోజులు గడిచాయి. మైథిలీ ఆఫీసులో శారద సాధించిన విజయాలు తెలుసుకుని ఆశ్చర్యపోతూ, బాగా పని చేసి ఆమె వారసురాలనిపించుకోవాలని మనసులో దృఢంగా నిశ్చయించుకుంది. ఇదే క్రమంలో మైథిలి ట్రైనింగ్ పూర్తయ్యింది. అప్పుడే ఆమెకు అసలు పరీక్షలు ఎదురయ్యాయి.
మైథిలీని పని నేర్చుకోవడానికి అనువుగా ఉంటుందని సీనియర్లున్న టీంలో వేసింది శారద. ఆ టీంలో మైథిలీ ఒక్కత్తే అమ్మాయి. ఫ్రెషర్గా సీనియర్లు వేసే చిన్నచిన్న జోక్స్కు అలవాటు పడింది.
ఒకరోజు మైథిలీ పని చేస్తుంటే ఆమె టీం లీడర్ విలియం, “మైథిలీ!! ఇప్పుడు నీ వయసు ఎంత? అందంగా ఉన్నావు. ఎవడో ఒకడ్ని పెళ్లి చేసుకుని వాడి జీతంతో హాట్ స్టార్, అనిమే, వెకేషన్స్ అంటూ లైఫ్ని ఎంజాయ్ చేయకుండా నీకెందుకు ఈ జాబ్..?” అని నవ్వుతూ వెటకారంగా అన్నాడు.
విలియంకు ఉద్యోగం చేసే ఆడవారంటే ఓ రకమైన చులకన స్వభావం. దానికి తోడు పని విధానంలో శారద నిర్మొహమాట ధోరణి కూడా అగ్నికి ఆజ్యం పోసేది. ఆమె ముందు బైట పడకుండా విధేయుడు అనే అభిప్రాయం వచ్చేలా ప్రవర్తించేవాడు.
విలియం మాటలకు మైథిలి, “నేను అలా అనుకోను సర్, నేనే కాదు. ఏ అమ్మాయీ అలా అనుకోదు. తాను కూడా కష్టపడాలనే అనుకుంటుంది” చిన్నబోయిన మొహంతో అన్నది.
అతను కొనసాగిస్తూ, “అబ్బచ్చా!! మేమెంత మందిని చూడలేదు గానీ, అయినా మీ ఆడవాళ్లకు ఎప్పుడు అర్థమవుతుంతో ఏంటో? మీరు పిల్లల్ని మాత్రమే ప్రొడ్యూస్ చేయగలరు. న్యూ థింగ్స్ ఇన్వెంట్ చేయడం మీవల్ల కాదు. నువ్వు ఎంత చించుకుని చేసినా దాన్ని నేనే అప్రూవ్ చేయాలి. నీకన్నా ముందున్న అమ్మాయి కూడా ఇలానే చాలా చెప్పింది. ఎన్ని ఎర్రర్స్ చేసిందో ఆ మహాతల్లి. ప్రాజెక్ట్ ఎండింగ్ వరకూ మాకు టెన్షన్. అయినా ఇదేమైనా ఆయా పనా? లేదా అంగన్ వాడి టీచర్ పనా? వద్దురా బాబోయ్ అంటుంటే అమ్మాయిలను తీసుకుంటారు….” అని మనసులో ఉన్న అసహనాన్ని బయటపెట్టాడు.
మైథిలీ తల పైకెత్తకుండా కీబోర్డులో అక్షరాలను బలంగా కొడుతూ, “సర్!! ముందు మీరు నా వర్క్ చూసి మాట్లాడండి. నా ఔట్ ఫుట్ సరిగా లేకపోతే అప్పుడు తిట్టండి పడతాను. అంతే గానీ ట్రైనింగ్ అయిన వారం రోజులకే సెంట్ పర్సెంట్ ఔట్ పుట్ రావాలంటే అది నావల్ల కాదు” అని సిస్టంలో టైమ్ చూసింది. లాగౌట్ సమయమైంది. వెంటనే సిస్టం షట్ డౌన్ చేసి అక్కడనుండి వెళ్ళిపోయింది.
అతనికి మైథిలీ మాటల్లో దాగున్న బాధ కంటే తనకు ఎదురుచెప్పిందనే భావం మనసులో బలంగా నాటుకుంది.
☆ ☆ ☆
మైథిలీ హాస్టల్ చేరుకుంది. స్వభావరీత్యా మాటలు పడని అమ్మాయి కావడంతో పదేపదే విలియం మాటలు గుర్తొచ్చాయి.
శారదను అడిగి విలియం టీం నుండి మార్చామని అడగాలనుకుని, ‛మేడం!! నన్ను పిరికిపంద అనుకుంటుంది లేకపోతే నేనే వాళ్లమధ్య ఇమడలేక పోతున్నాననుకుంటుంది. మేడం ఎలా అనుకున్నా నాకే నష్టం. రోజులు గడిచే కొద్ది మనుషులు మారుతుంటారులే’ అని తనకు తాను సర్దిచెప్పుకుని విలియం మాటలు మర్చిపోవడానికి ప్రయత్నం చేస్తూ, తనకిష్టమైన పుస్తకం పట్టుకుంది.
☆ ☆ ☆
తెల్లవారింది. నూతనోత్సాహంతో సిద్దమై ఆఫీస్ చేరింది.
నేరుగా సిస్టం వద్దకు చేరుకుని వేగంగా పని చేయడం ఆరంభించింది. ఆమె వెనుకనే ఆఫీస్ చేరిన విలియం ఆమెను హీనంగా చూస్తూ సిస్టం ముందు కూర్చున్నాడు. అతన్ని ఆమె గమనించలేదు.
కొన్ని నిమిషాలకు విలియం నుండి ప్రాజెక్టు రిపోర్ట్ కావాలని మెయిల్ వచ్చింది. దాన్ని చూడగానే మైథిలీకి చిన్నపాటి ఒత్తిడి వచ్చింది. కుర్చీ నుండి పైకిలేచి ఎదురు క్యూబిక్ లోనే ఉన్న విలియంతో, “గుడ్మార్నింగ్ సర్!” అని, అతను తలెత్తగానే, “సర్..! ప్రాజెక్ట్ రిపోర్ట్ టెంప్లెట్ ఉంటే పంపండి. ఫస్ట్ టైమ్ కదా?” అనడిగింది.
వెంటనే విలియం ఆమె వంక చిరాకుగా చూసి, “టెంప్లెట్ ఉంటే నువ్వు చేసేదేంటి? అయినా కాపీ పేస్టులు చేయడానికి ఇదేమైనా బీ.టెక్ ప్రాజెక్టా? నువ్వే ఓన్గా ప్రిపేర్ చేసి పంపు. నచ్చితే అప్రూవ్ చేస్తాను. లేదంటే రిజెక్ట్ కొడతాను” అని తన పనిలో మునిగాడు.
మైథిలి తన పనితనం చూపించడానికి ఇదే సరైన అవకాశం అనుకుని ఆన్లైన్లో వెతికి వెతికి నేర్చుకుని మరీ, రిపోర్ట్ సిద్ధం చేసి విలియం అప్రూవల్ కోసం పంపింది. మరుక్షణమే విలియం ‘రిజెక్ట్’ అని రెస్పాన్స్ పంపాడు. మైథిలీకి పట్టరాని కోపం వచ్చింది. రిపోర్ట్ మళ్లీ ఎడిట్ చేసి ముందు దానికంటే బాగా రిప్రజెంట్ చేసి పంపింది. ఆ పనిలో పడి భోజనం కూడా చేయలేదు.
పూర్తయిన రిపోర్ట్ను విలియంకి పంపే ముందు పైకి లేచి, “సర్!! ఎడిట్ చేసి ఫైనల్ చేసిన రిపోర్ట్ పంపుతున్నాను. ఓసారి రివ్యూ చేయండి” అని కాస్త సౌమ్యమైన గొంతుకతో చెప్పి రిపోర్ట్ పంపేసింది.
విలియం స్పందించకుండా అలా పని చేస్తూనే ఉన్నాడు. మైథిలీ అతని వంకనే చూస్తూ కూర్చుంది. ఓ అరగంట తర్వాత తలెత్తి మైథిలి వంక చూసిన విలియం ఈసారి రిపోర్ట్ ఓపెన్ చేసి పైకీ కిందకీ స్క్రోల్ చేసి, ఈ టెంప్లెట్ కాదు కంపెనీ టెంప్లెట్లో చేయమని సమాధానమిచ్చాడు. మైథిలీకి ఒక్కసారిగా చిర్రెత్తుకొచ్చింది. అప్పుడే శారద క్యాబిన్ నుండి బయటకు వచ్చి, మైథిలీ వంక చూస్తూ నడిచింది. కోపం ఆపుకుని తాను చేసిన రిపోర్ట్ను, మరలా కంపెనీ టెంప్లెట్ లోకి మార్చి మెయిల్ చేసింది. అప్పటికే సమయం లాగౌట్ టైమ్ దాటింది. విలియం కోసం చూసింది. విలియం లేడు. ఆమె చేసేది లేక నిరాశగా హాస్టల్ చేరుకుంది.
☆ ☆ ☆
విలియంకి తానేందుకు నచ్చడం లేదు అర్ధం కాక తనలో తాను, ‛విలియంకి రేపు సారి చెప్పి, ఆయన్ని కూల్ చేయాలి లేదంటే ఇది మరింత ముదురుతుంది’ అని బలంగా అనుకుని స్థిమిత పడింది.
☆ ☆ ☆
తర్వాత రోజు ఆఫీస్ చేరింది మైథిలి. కానీ, ఆమె కంటే విలియం ముందుగా ఆఫీస్ చేరుకున్నాడు.
విలియం ముందుకెళ్లి, “సారీ సర్!! ఆ రోజేదో కోపంలో అన్నాను. నాతో ఫ్రెండ్లీగా ఉండండి. కావాలంటే మీకు పార్టీ కూడా ఇస్తాను” అంది.
మైథిలీని పైనుండి కిందకి చూసి, “అవసరం నీది కదా? పార్టీ ఏంటి? ఏమైనా ఇస్తావు? మీకు అదే కదా ఆయుధం. కంపెనీల్లో వర్కింగ్ ఎన్విరాన్మెంట్ చెడిపోతుందంటే కారణం నీలాంటోళ్లే……” అని అవమానకరమైన మాటలన్నాడు.
అతని మాటలకు మైథిలీకి కోపంతో పాటు కన్నీళ్లు కూడా వచ్చాయి. కోపం మనసులో ఆపుకున్న కన్నీళ్లు మాత్రం అప్పటికే కళ్ళను దాటి చెంపలను చేరాయి.
ఈలోపు విలియం తలెత్తి, “ఈ ఏడుపులేమైనా ఉంటే నీ క్యాబిన్లో కూర్చుని ఏడువు. నా దగ్గర వద్దు, మళ్లీ నేనేదో చేసాననుకుంటారు” అన్నాడు.
మైథిలికి అక్కడ ఒక్కక్షణం కూడా ఉండబుద్ధి కాలేదు. నేరుగా క్యాబిన్కి వెళ్లి బాధని, కోపాన్ని ఆపుకుని కొన్నిక్షణాలు ప్రశాంతంగా కూర్చుంది. ఈలోగా శారద క్యాబిన్ లోకి వెళ్లడం చూసింది. మరుక్షణం ఆమె క్యాబిన్ లోకి వెళ్ళింది.
శారద గభాల్న వచ్చిన మైథిలిని చూసి ఆశ్చర్యంగా చూసింది. మైథిలీ నోరు విప్పబోతుంటే శారద తన టేబుల్ మీదున్న నీళ్లు తాగమని చెప్పి, ఆమెను కూర్చోమని తాను కూడా కూర్చుంది.
మైథిలి మొహం చూసి, “ఏదో తప్పు జరిగింది. దానికి విక్టిమ్ నువ్వని అర్ధమైంది. నా దగ్గర చెప్పుకోవడానికో లేదా నా దగ్గర కంప్లైంట్ చేయడానికో వచ్చినట్టున్నావు కదా., అలా వస్తే మాత్రం ఆ ప్రయత్నం మానుకో….” అంది స్థిరంగా.
మైథిలికి ఆమె మాటలు అర్థం కాక అలానే కళ్ళు పెద్దవి చేసి చూసింది.
శారద కొనసాగిస్తూ, “నువ్విప్పుడు పడిన కష్టాలే ఒకప్పుడు నేనూ పడ్డాను. వాటిని దాటుకొస్తేనే నాలా నిలబడగలవు, ఎదగగలవు. చూడు మైథిలీ!! చిన్నపిల్లలా నా దగ్గరకు రావద్దు. ఎవరి సహాయం కోసమో చూడద్దు. బీ మెచ్యూర్. ఇక నువ్వెళ్ళితే నాపని చూసుకుంటాను” అని తన ల్యాప్ట్యాప్ తెరచింది.
మైథిలి జరిగిన విషయం చెప్పబోతుంటే, “వద్దు ఆపేయ్, షట్ యువర్ మౌత్. నువ్వు ఈరోజు పడిన, భవిష్యత్తులో పడబోతున్న బాధలు నేనెప్పుడో పడ్డాను. ఆత్మస్థైర్యంతో నిలబడితే వాటిని నువ్వు సులభంగా ఎదుర్కుంటావు. ఇంకోసారి నా దగ్గరకు ఇలాంటి ప్రస్తావన తీసుకురావద్దు” అంది కఠినంగా.
మైథిలి దుఃఖం మరింత ఎక్కువైంది. శారద మాటలు తనలో ధైర్యాన్ని నింపకపోగా, తనకక్కడ ఆసరా లేదని నిరూపించాయి. తన క్యాబిన్ వద్దకెళ్లి సుదీర్ఘమైన ఆలోచనలో పడింది. ఈలోపు లంచ్ సమయమైంది. ఒక్కొక్కరుగా కుర్చీలు ఖాళీ చేసారు. మైథిలి ఎంత పూనుకున్న మనసులో విలియం మాటలు బాధిస్తూనే ఉన్నాయి. హాఫ్ డే లీవ్ అప్లై చేసి హాస్టల్కి వెళ్ళిపోయింది.
☆ ☆ ☆
మైథిలీ బాల్యం నుండి పల్లెటూరి వాతావరణంలో పెరగడం, కాలేజీలో కూడా తమ మావయ్య వాళ్ళ దగ్గరుండి చదువు కోవడం వల్ల ఆధునిక, విలాసవంతమైన జీవితానికి చాలా దూరంగా పెరిగింది. సున్నితమైన ఆమె హృదయం విలియం మాటలకు గాయపడింది. ఆ రోజంతా ఆ మాటల ప్రభావం నుండి బయటపడటానికి శతవిధాలుగా ప్రయత్నం చేసింది. ప్రయత్నం చేసినా ప్రతీసారి ఆమె బాధ రెట్టింపయ్యింది తప్ప, తగ్గలేదు. గట్టిగా కళ్ళు మూసుకుని పడుకుంది. తెల్లవారింది. రోజుల తరబడి పడుకున్న అనుభూతి వచ్చింది. శరీరమంతా అలసటగానే ఉంది, తలభారం అలానే ఉంది. యాంత్రికంగా సిద్దమై ఆఫీస్ చేరింది.
☆ ☆ ☆
ఎవర్ని పట్టించుకోకుండా తన పని తాను చేసుకుంటూంది.
ఈలోపు విలియం ఆమె వద్దకు వెళ్లి, “మైథిలీ!! నిన్న ఆఫ్టర్ నూన్ వెళ్లిపోయావా? కనీసం నాకు చెప్పను కూడా చెప్పలేదు. డేట్ వచ్చిందా? ఆఫీసులో ప్యాడ్స్ ఉంటాయి కదా? దీనికే లీవ్ పెడతారా? మీకిదో అవకాశం అయిపోయింది. నిజంగా డేట్ వచ్చిందో రాలేదో మేమెవరైనా చూసామా? చేసామా? ఆడ లేడీస్గా పుట్టడం మీ అదృష్టం…..” అంటూ వెకిలిగా నవ్వి, “ప్రాజెక్టు రిపోర్ట్ నే చేసుకున్నాను గానీ, నువ్వు చేసింది. డిలీట్ చేసేయ్. అది నేరుగా రీసైకిల్ బిన్ లోకి పోతుంది. నువ్వు చేసిన వర్క్కి అదే కరెక్ట్ ప్లేస్…..” అని నవ్వుతూ వెళ్ళిపోయాడు.
మైథిలీ శరీరం కోపంతో ఊగిపోయింది గానీ విలియంకి ఎదురుచెప్పడానికి మాట రావడం లేదు. క్యాబిన్ లోపల అంటించిన హెచ్.ఆర్ హెల్ప్ లైన్ వంక చూసింది. దానికి కాల్ చేసి రిపోర్ట్ చేయాలనుకుంది. కానీ ఆఫీస్ మొత్తం శారద కనుసన్నల్లో నడుస్తుందని గుర్తొచ్చి ఆఫీస్ సైట్ లోకి లాగిన్ అయ్యి, రిజైన్ కొట్టి వెళ్ళిపోయింది.
☆ ☆ ☆
కొన్ని నెలలు గడిచాయి..,
శారద తన కూతురు పావని ప్రవర్తనలో మార్పు గమనించింది. తనకిచ్చిన స్వేచ్ఛ వల్ల తానే వచ్చి నేరుగా తనకు అసలు విషయం చెబుతుందని అనుకుంది. కూతురుని తనకు నకలుగా పెంచుతున్నాననే భావన ఆమెలో చాలా గట్టిగా ఉంది. పావని కూడా అమ్మలా ఉండటానికి ఎంతో ప్రయత్నం చేస్తుంది. బీ టెక్ తర్వాత స్పెషల్ కోర్స్ నేర్చుకోవడానికి రోజూ ఇన్స్టిట్యూట్కు వెళ్లి వస్తుంది.
వారం రోజుల నుండి పావని సరిగా తినడం లేదు. ఏవో ఆలోచనలో మధ్య ఉండిపోతుంది. ఏదైనాసరే తానే వచ్చి ధైర్యంగా చెప్పాలనుకునే మనస్తత్వంతో శారద పట్టనట్టుంది. కానీ ఎంతైనా తల్లి ప్రేమ ఉండటంతో ఒకరోజు ఉండబట్టలేక అడగాలనుకుంది. కానీ అదేరోజు నుండి ఆమె మునుపటి కంటే చాలా ఉత్సాహంగా, హాయిగా ఉండటం ఆరంభించింది. ఒక్కరోజులో వచ్చిన మార్పు శారదకు మరో రకమైన ఆందోళన కలిగించింది. నేరుగా కూతురు వద్దకెళ్లి విషయమడిగింది.
పావని, “అమ్మా!! ట్రైనింగ్ సెషన్స్లో మొదటి బెంచ్లో కూర్చోవడానికి చాలా పోటీ ఉంటుంది. మా క్లాసులో అమ్మాయిలు అబ్బాయిలు కంటే మరీ రూడ్గా బిహేవ్ చేస్తున్నారు. వాళ్ళని కాదని ఫస్ట్ బెంచ్లో కూర్చోవడం నావల్ల కాలేదు. వాళ్ళు ఇష్టం వచ్చినట్టు మాట్లాడేవాళ్ళు. నేనేమో వెనకాల అబ్బాయిల మధ్య కూర్చునేదాన్ని. కానీ, వాళ్ళ మధ్య కూర్చునేందుకు ఇబ్బంది పడుతూ క్లాసులు సరిగా వినలేక పోయేదాన్ని. ఎవరికి చెప్పినా సరే ‘ఇలాంటి వాటిలో కాంపిటీషన్ ఎదుర్కోలేకపోతే ఎలా పావనీ’ అన్నవారే తప్ప సహాయం చేసిన వాళ్ళు లేరు. అప్పుడే కొత్తగా వచ్చిన ఓ అసిస్టెంట్ ప్రొఫెసర్ నాకు హెల్ప్ చేసింది. నా దగ్గర నుండి ఐదు వందలు తీసుకుని ఓ రీడింగ్ చైర్ కొని ఫస్ట్ బెంచ్కి, గోడకు మధ్య సందులో వేసి, అక్కడ కూర్చోమని చెప్పింది. అప్పటినుండి నేను హ్యాపీగా క్లాసులు వినడం మొదలెట్టాను. అంతేనమ్మా….” అంటూ చెప్పేసి పడుకోవడానికి తన గదికి వెళ్ళిపోయింది.
శారదకు ఆ ప్రొఫెసర్ ఆలోచన చాలా వినూత్నంగా అనిపించింది. ఆ ప్రొఫెసర్ స్థానంలో తానుంటే ఇచ్చే సూచనలు ఆమె చేసిన ఆలోచన ముందు చాలా చిన్నగా అనిపించాయి. తన పెంపకంలో పెరిగిన పావనికి మాటలను ఎదుర్కొనే ధైర్యం లేకపోవడం తనని చాలా ఆశ్చర్యానికి గురిచేసింది. ఒకవేళ తన మాటలు విని మొండిగా ముందుకెళితే పావని పడే క్షోభను ఊహించుకుని మదనపడింది. తర్వాత రోజు ఉదయం పావనికి తానే కోచింగ్ సెంటర్ వద్ద డ్రాప్ చేయడానికి వెళ్లి ఆ అసిస్టెంట్ ప్రొఫెసర్ను కలవడానికి ఆమె క్యాబిన్ లోపల ఎదురుచూస్తూ కూర్చుంది.
పావుగంట గడిచింది.
క్యాబిన్ లోపలకు ఎవరో వస్తున్నట్టు కాలిపట్టీల శబ్దం వినిపించింది. బయట స్టూడెంట్స్, ‛గుడ్ మార్నింగ్ మైథిలీ మేడం….!!’ అనడం తన చెవినపడింది.
శారద ఆలోచనలో ఒక్కసారిగా తన ఆఫీసులో కొద్ది నెలల పాటు పనిచేసి, హఠాత్తుగా రిజైన్ చేసిన మైథిలి మెదిలింది. ఆమె ఆలోచనలో ఉండగానే ఈలోగా మైథిలి వచ్చి తన సీటులో కూర్చుంది. శారద ఆమెను చూడగానే లేచి నిలబడింది.
మైథిలి ఆశ్చర్యంతో, “మీరేంటి మేడం ఇక్కడ?” అనడిగి కూర్చోమంది.
అసలు విషయం అర్థమైన శారద చిన్నగొంతుతో, “పావని నా కూతురే!!” అంది.
మైథిలికి శారద పరిస్థితి అర్ధమైంది.
శారద, “ఐ యామ్ సారీ మైథిలీ” అంది.
మైథిలి “ఎక్కడో ఊరిలో పెరిగిన నాకూ ధైర్యం లేదు. సిటీలో అదీ మీ పెంపకంలో పెరిగిన పావనికి ధైర్యం లేదు. ఒక మనిషి ధైర్యం, పంపకంలో ఉండదు మేడం,, వారివారి మనసులో ఉంటుంది. అందరూ ఒకేలా సమస్యలను ఎదుర్కోలేరు. కొందరు ఎదుర్కుంటే మరికొందరు ఆ సమస్య నుండి దూరంగా పారిపోయి తప్పుకుంటారు. మీరు ఎదుర్కొన్న సమస్యలు మీ మనోనిబ్బరానికి చాలా తేలికవి. మాకు అలా కాదు. అసలు, ఆరోజు మీరు నే చెప్పేమాట వింటేనే కదా? మీరు సమస్యలకు పరిష్కారం చూపించే స్థాయిలో ఉండి కూడా మీ కూతురు లాంటిదాన్ని, నన్ను నీ చావు నువ్వు చావని వదిలేసారు. పాపం, పావని ఇంకెలా పెరిగి ఉంటుందో నేనర్థం చేసుకోగలను. మొదట ఎదుటివాళ్ళు చెప్పేమాట పూర్తిగా వినడం నేర్చుకోండి. అలాగే అందరిని మీతో కంపేర్ చేయడం మానండి. అప్పుడే మీ కిందిస్థాయి ఉద్యోగులు హ్యాపీగా మీ వద్ద వర్క్ చేస్తారు. నేను కూడా మీలా ‘పావనీ,, ఈ సమస్య నీదే నువ్వే పరిష్కరించుకో, ఇలాంటివి నేను చాలా చూసొచ్చాను..’ అంటే పావని సక్సెస్ఫుల్గా ఈ కోర్స్ కంప్లీట్ చేసే ధైర్యం కోల్పోయేది. ఆ ధైర్యాన్ని చంపడం ఇష్టం లేకనే ఆమెకు ఆ సలహా ఇచ్చాను. నేను పడిన కష్టం మరొకరు పడకూడదనే చిన్న ఆలోచనతో మీ కూతురి మొహంలో సంతోషం నింపాను. మీరు అలానే ప్రయత్నం చేయండి” అని ముక్కుసూటిగా మాట్లాడుతూ శారద మాటతీరులో ఉన్న లోపాన్ని తనకు తెలియజేసింది.
శారదకు తన తప్పేంటో అర్ధమైంది. తనని మరలా ఆఫీసుకి రమ్మంటే రాదని తెలుసు, మరోమాట చెప్పకుండా పైకి లేచి తలుపు వరకూ వెళ్లి వెనక్కి తిరిగి, “థాంక్స్ మైథిలీ!! పావని గురించి కాదు…..” అని తడిసిన గొంతుతో చెప్పి అక్కడనుండి వెళ్ళిపోయింది.
******
