రచన: ఎ. బి. వి. నాగేశ్వర రావు
పరదేశీ  పెత్తనం మన గడ్డ పైనా ! ఏమి దుర్దశ మనది !!
పాడాలి  చరమగీతమని పరితపించిరి… ఆనాడు.
తల్లి  భారతిని  తాకట్టు  పెట్టినా  తప్పేంటి  తమ్ముడు ?
అన్నదే ఉన్నట్టి ధోరణి, స్వతంత్ర  భారతిన… ఈనాడు.
జాతీయ భావము, దేశాభిమానము, సమిష్టి వ్యాపకము,
మన జాతి వేదముగ చాటుకొంటిరి మరి… ఆనాడు.
తరతమ భావము, సంకుచితము, ప్రాంతీయ వాదము –
వచ్చిచేరాయి, పెచ్చుమీరాయి, తీరులు మారాయి… ఈనాడు.
సంపదనే దోచి, శ్రమ శక్తిని పిండి,  పేదరికం పంచే-
తెల్లవారి  ఏలుబడిలో ఎన్నాళ్ళని వ్యథ చెందిరి…ఆనాడు.
‘ఉన్న’ వారికే వశించే హక్కులు, వాక్కులు, వనరులు;
‘లేని’ వారికి రోజూ ‘రోజా’లు, భీతి భయాలు…  ఈనాడు.
సంఘటిత శక్తిన జాతి శృంఖలాలు సమూలముగ విరుగగొట్టి,
స్వేచ్ఛావాయువుల పురోగమింతుమని కలలు కనిరి… ఆనాడు.
వ్యక్తివాదము తిష్టవేయగ, నైతికత నశించి, తమస్సే తోడుగ-
పెడదారిన దిగజారుతున్నది  భరత స్వతంత్రం… ఈనాడు.
సమర వీరుల త్యాగ నిరతులు, ఆశయాలు, ఆకాంక్షలను-
స్వేచ్ఛాభారతి  చేస్తున్నది   స్వేచ్ఛగా…  అవహేళనం !
బ్రతకడమే… బీదాబిక్కికి దినదిన గండం, దుస్సాహసంగా –
స్వేచ్ఛే అయ్యింది మరి, భూమి భారతికి  అవలక్షణం !!
                                    <<>>
‘రోజా’లు = పస్తులు.	
రచన: ఓలేటి స్వరాజ్యలక్ష్మి

మొదటి స్కందము మూడవ కథ
రైవతుడను మనువు వృత్తాంతము
ఈ కథను మిత్రావరుణుని నుండి ప్రకటితుడైన అగస్త్యమునికి శివకుమారుడైన స్కంధుడు వివరించినది.
దేవీ భాగవత మహాత్మ్యము ఇందు చెప్పబడినది.
ఋతువాకుడను ముని గలడు. అతడికి ఒక పుత్రుడుదయించెను. పుత్రోత్సాహము జరుపబడెను. అతడు రేవతీ నక్షత్రమందు నాల్గవ పాదమున జన్మించెను. అది గండాంతము అని చెప్పుదురు.
చేయవలసిన సంస్కారాదులన్నీ ముని అతనికి జరిపించెను. జాతకర్మాదులు, ఉపనయన సంస్కారము చేసెను. అ పిల్లవాడు పుట్టినప్పటినుంచి తల్లిదండ్రులు రోగములచే పీడుతులైరి. క్రోథలోభములు వారిని చుట్టుముట్టెను. వారు మిగుల చింతించుచుండిరి.
ఆ బాలుడు ఎన్నో దుష్టములగు కర్మములు చేయుచుండెను. పరమ మూర్ఖముగా ప్రవర్తించుచుండెను.
సంతానము లేకుండిన ఫరవాలేదు గాని, దుష్ట ప్రవృత్తి గల కుమారుడుండుట తల్లిదండ్రులకు శాపమే. కుపుత్రునితో వారికి ఎప్పుడూ దుఃఖమే. వాడివలన ఎవరికీ ఉపయోగము లేదని చింతించి అతడు కులమునకే చేటు అని వారు తలచిరి.
సుపుత్రుని వలన సమాజమునకు మేలుకల్గును. వాని తండ్రి భాగ్యవంతుడగును. స్త్రీలు దుష్టులైనచో జన్మసాఫల్యము ఉండదు ` అని ఆ ముని మనసున తలచి గర్గ మహాముని దగ్గరకు వెళ్ళి తన గోడు విన్నవించుకొనెను.
‘‘గురుసేవా తత్పరుడనై వేదాధ్యయనము చేసి బ్రహ్మచర్య వ్రతము బూని పిమ్మట గృహస్థుడనై నా భార్యతో గార్హస్త్య ధర్మమును నిర్వహించితిని. పంచయజ్ఞకార్యములు ఒనరించితి. సత్పుత్రుని కొరకు నిష్ఠగా శాస్త్రోక్తముగా గర్భాదాన మొనరించితిని. మాలో ఎవరి దోషము వలన ఈ కుపుత్రుడు జన్మించెను. మాకు అశాంతి గల్గుచున్నది’’ అని ఆ ముని గర్గుని ప్రార్ధించెను.
జ్యోతిష శాస్త్ర పండితుడైన గర్గముని ధ్యానమగ్నుడై కారణము తెలిసికొని యిట్లు చెప్పెను.
‘‘నాయనా! నీ కుమారుడు దుష్టుడగుటకు కారణము మీరు గాని, మీ కులము గాని కారు. రేవతీ నక్షత్రము అంతిమపాదమందు అతడు జన్మించుటే కారణము. నీవు దీనినుండి నివృత్తి కొరకు అంబిక దుర్గాదేవిని ఆరాధింపుము. ఆమె సకల విఘ్నములు దూరము చేసి నిన్ను కాపాడును,’’ అని తరుణోపాయము చెప్పెను.
విషయము తెలిసిన ఋతువాకుడు కుపితుడై రేవతీ నక్షథ్రమును నేలకు రాలిపొమ్మని శపించెను. అందరూ చూచుచుండగా రేవతీ నక్షత్రము ఆకాశమునుండి జారి ‘కుముదాద్రి’పై పడెను. అందుచే ఆ గిరికి రైవతమని నామము గల్గెను.
అప్పటినుండి ఆ పర్వతము మిక్కిలి వృద్ధిపొందెను. ఋతువాకుడు భగవతి జగదంబికను ఆరాధించి సుఖముగా నుండెను.
రేవతీ నక్షత్రము పర్వతముపై పడుటచే ఒక కన్య జన్మించెను. ఆమె మహాలక్ష్మివలె శోభిల్లుచుండెను.
ప్రమదుడు అను ఒక ఋషి ఆ పిల్లను చూచి ప్రసన్నుడై తన ఆశ్రమమున పెంచసాగెను. ఆమెకు రేవతి అను పేరిడెను.
యుక్తవయస్కురాలైన పిమ్మట తగిన వరునికొఱకై వెదుకసాగెను. అగ్నిదేవుని ప్రార్ధించగా, ధర్మతత్పరుడు, సుభాషితుడు, శూరుడు, వీరుడైన భర్త ఈమెకు లభించును. అతడే రాజయిన దుర్దముడని తెలిపెను. దుర్దమ మహారాజు తండ్రి ప్రియవ్రతుడు, తల్లి కాళింది.
కొన్ని రోజుల అనంతరము దుర్దమ మహారాజు ప్రమదుని ఆశ్రమమునకు వచ్చెను. ఆశ్రమం లోనికి వచ్చిన రాజు కన్య రేవతిని ప్రియురాలా అని సంబోధించి ఆమె తండ్రిని గూర్చి అడిగెను.
ముని అగ్నిశాలలో వుండి దుర్దముని చూచినవాడై ఆతనికి అర్ఘ్యమిచ్చెను.
అతడు తన కుమార్తె రేవతి గూర్చి వివరించి ఆమెను వివాహము చేసికొమ్మని యిది అగ్నిదేవుడు స్వయముగా నిర్ణయించినదని చెప్పగా దుర్దముడట్లే చేసెను.
కలుషిత భావమేమీ లేక తాను ఆ కన్యను ప్రియశబ్దముతో పిలిచినందుచే, అగ్నిదేవుని ప్రేరణవలన అది అట్లు జరిగినది. అందుచే ఈ కన్యను స్వీకరించుమని చెప్పగా దుర్దముడు అంగీకరించెను.
కాని తాను రేవతీ నక్షత్రములోనే వివాహము చేసికొందునని కన్య చెప్పగా అప్పుడు రేవతీ నక్షత్రము నక్షత్రమండలమున లేదని సంశయపడగా ఋతువాకునికన్న మీరు జగత్తును సృష్టి చేయుటలో సమర్ధులు, యోగులు. మీ తపోబలముచే మరల రేవతీ నక్షత్రమును మరల స్థాపించి నా వివాహమును జరిపించవలసినదిగా కోరెను.
అప్పుడు ఆమె కొరకు ఆ ముని సోమ మార్గమున తన తపశ్శక్తిచేత రేవతీ నక్షత్రమును పునఃస్థాపించి వివాహమొనరించెను.
దుర్దముని మంచి వరమడుగమని ముని అర్ధించగా ఆ రాజు మన్వంతమున మీ దయచేత నాకు ఈ వంశమును అధిష్టించు కుమారుడు గావలెనని తన కోరికను వెల్లడిరచెను.
భగవతి జగదంబికను ఆరాధింపుము తప్పక నీ కోరిక లభించగలదు. శ్రీమద్దేవీ భాగవతమను అయిదవ పురాణము అయిదుసార్లు శ్రవణము చేసిన నీ కోరిక తీరును. ఈ రేవతీ గర్భమందు రైవతుడను అయిదవవాడు మనువగును. సకల విద్యాపారంగతుడగును. అపరాజితుడై యశము గాంచునని ముని దీవించెను.
కొంతకాలము సుఖముగా రాజ్యపాలన మొనరించిన పిదప లోమశుడు అను మహాత్ముడు అతని వద్దకు వచ్చెను.
అతడిని శ్రీమద్దేవీ భాగవతమును తనకు వినిపించమని రాజు కోరెను.
ఆ జగదంబికపై నీకు భక్తి మెండు. నీ కార్యమ తప్పక సిద్ధించునని రాజుని దీవించి దేవీ భాగవత పురాణమును శ్రవణము జేసిన ఈ లోకమునందు లభించని ఏ వస్తువు లేదని మహర్షి వివరించి దేవీ భాగవతమును ప్రారంభించెను.
రాజు తన ధర్మపత్ని రేవతితో కూడి అయిదు అవుతులు (అధ్యాయములు) వినుచుండెను.
కధ సమాప్తమయ్యాక మునిని పురాణమును పూజించెను. భూరి దానములిచ్చెను. సంతర్పణలు చేసెను. భాగవతి కృపతో కొంతకాలమునకు రేవతి కడుపు పండెను. శుభ గ్రహ కలయికయందు ఒక కుమారుడు జన్మించెను. అంతులేని ఆనందముతో రాజు సువర్ణకలశమున జలముతో జాతకర్మాదులను నిర్వర్తించెను.
తరువాత ఉపనయనము గూడా పూర్తిచేసెను. సకల విద్యలను నేర్పించెను. రైవతుడని పేరుతో అతడు ధర్మాత్ముడై పరాక్రమవంతుడై ధర్మప్రచారకుడై శోభిల్లెను.
బ్రహ్మ రైవతుని మనుపదమునందు ప్రతిష్ఠించెను. మన్వంతరస్వామిjైు అతడు పృధివిని పాలించెను.
అగస్త్యుడు దేవీభాగవతపురాణమును కార్తికేయుని ద్వారా విని పిమ్మట అతనిని పూజించెను.
భక్తిపూర్వకముగా ఈ దేవీ పురాణమును విన్నను, చదివినను పురుషుడు మిక్కిలి భోగములనుభవించి, చివరకు జన్మరాహిత్యమును పొందునని సూతుడు పలికెను.
మొదటి స్కంధము నాలుగవ కథ
హయగ్రీవుడు
సమస్తమునకు కర్త, భర్త అయిన విష్ణుభగవానుని మస్తకము తెగి మొండెము వేరుగా అగుట, గుఱ్ఱపుతల అమర్చుట వలన ఆ స్వామి ‘హయగ్రీవు’ డని పిలువబడుటకు కారణమేమని ఋషిగణములు సూతమహర్షినడుగగా సూతుడిట్లు చెప్పదొడంగెను.
ఒకసారి శ్రీహరి భయంకరమైన యుద్ధము అసురులతో చేయవలసి వచ్చినది. ఆ స్వామి పదివేల సంవత్సరముల వరకు యుద్ధభూమియందే నిలచి అలసిపోయెను.
అప్పుడతడు తన వైకుంఠమునకు వెళ్ళి అలసట తీర్చుకొనుటకై పద్మాసనమున కూర్చుండి ఎక్కుపెట్టి ఉన్న ధనుస్సుయొక్క త్రాడు సహాయముతో కొంచెము ముందుకు వంగెను. దానిమీదే భారమువేసి తన అలసటను తీర్చుకొనసాగెను. శ్రమవలననో లేక మాయవలననో లీలా సంయోగము వల్లనో నిద్ర అధికముగా వచ్చెను. ఇది ఇలా ఉండగా ఆ సమయములో దేవతలు పెద్ద యజ్ఞమును చేయుటకై విష్ణువును ఆహ్వానించుటకు వైకుంఠము చేరిరి. దేవ కార్యము నిర్వఘ్నముగా సాగవలెనని వారి కోరిక.
యజ్ఞేశ్వరుడైన విష్ణువు దర్శనము వారికి కాలేదు. ధ్యానముతో అతడెక్కడున్నది తెలుసుకొన్న ఇంద్రాది దేవతలు అచటకు వెళ్ళి నిద్రావస్థలోనున్న విష్ణువును కనుగొనిరి.
విష్ణుభగవానుని మేల్కొలిపితే ఏమి అగునో అని చింతించసాగిరి. యజ్ఞకార్యము తప్పక నెరవేర్చవలసి యుండుటచే విష్ణువును మేల్కొలుపుట అత్యంత ఆవశ్యకమని శంకరుడు తెలిపెను.
అప్పుడు బ్రహ్మ ‘వమ్రి’ అను ఒక కీటకమును సృజించెను. భూమిమీద ఉన్న ధనుస్సు యొక్క త్రాడును ఆ కీటకము కొరికి వేయును. త్రాడు తెగగానే ధనుస్సు పైకి లేచును. అపుడు శ్రీహరికి నిద్రాభంగమగును. దేవతల కార్యము కొనసాగగలదని దేవతలు తలిచిరి.
అదే విషయమును బ్రహ్మ ‘వమ్రి’ అను కీటకముతో అనగా ఆ కీటకము అందువలన తనకేమి లాభము. అతడు అందరికి ఆరాధ్యదైవము, అతడికి నిద్రాభంగము కల్గించుట అసహ్యకర, అభ్యంతరకరమని అది అనెను.
నా కార్యమేదైన ఫలవంతమయినచో నేనీ కార్యము తప్పక చేయుదునని అది ఆసక్తిని కనబరిచెను.
‘‘నీకు యజ్ఞభాగము నొసగెదము. యజ్ఞమునందు హవనము చేయునపుడు చుట్టుప్రక్కల హవిష్యము పడును. అది నీ భాగము. కావున శీఘ్రమే మేము చెప్పిన పనిని చేయు’’ మని బ్రహ్మ సెలవిచ్చెను.
ఆ కీటకము వెంటనే అల్లె త్రాడును కొరికెను. ధనుస్సు బంధమునుండి విడిపోయెను. రెండవవైపున్ను దారము కూడా సడలిపోయెను. అప్పుడు భయంకరమైన పెద్ద శబ్దం వచ్చెను. అంధకారమంతా అలముకొనెను. సురులు భయకంపితులైరి. సూర్యకాంతి క్షీణించెను. కొంతసేపటికి చీకట్లు తొలగి ప్రకాశము కల్గెను. కానీ విష్ణువు మస్తకం, కుండలములు మకుటంతో సహా ఎచ్చటికి ఎగిరిపోయెనో వారికి కనబడలేదు. వారంతా ఆశ్చర్యపడిరి. చింతా శోక సముద్రమున వారంతా మునిగిరి. విచిత్రమైన ఈ దైవ ఘటనకు వారు అచ్చెరువందిరి. విలపించుచుండిరి.
కాలప్రభావమున అట్లయ్యెనని, అంతకు ముందు తన తలను కూడా శంకరుడు ఖండిరచెనని బ్రహ్మ పలికెను. విష్ణువు తల కూడా సముద్రమున పడిపోయెను.
ఇంద్రునికి కూడా యిటబువంటి ఘటన ఎదుర్కొని కమలములో వెళ్ళి దాక్కొనవలసి వచ్చెను కదా అని చెప్పగా మరియు మనమందరము ఆ ప్రకృతిమయి, భగవత్స్వరూపిణి, మహా మాయి అయిన భగవతి పరమేశ్వరిని ధ్యానించిన మన కార్యము సిద్ధింపగలదని పలికెను. ఆమె బ్రహ్మవిద్య అనెను.
పిమ్మట బ్రహ్మ వేదములతో ఆ జగదంబికను మిక్కిలి భక్తితో స్తుతించమని ఆదేశించెను.
జననీ, దేవీ మీకు నమస్కారములు. గుణాతీతవు, జగత్‌ సృష్టికర్తవు, పృధివీ స్వరూపివి. బుద్ధి, సంపద, కాంతి, క్షమ, శ్రద్ధ, మేధస్సు, ధృతి, స్మృతి నామములు నీవె. ఓంకార స్వరూపిణి, త్రిలోకపావని, విద్యా స్వరూపిణి, కర్మమయి, వాగ్బీజరూపిణి, ఈ జగత్తు మిధ్య, మీ లీలా వైభవము నెవ్వరికి గ్రహించుట అసాధ్యము. శ్రీ విష్ణుభగవానుడు మస్తక హీనుడగుట చింతనీయము. శ్రీహరికి మస్తకము నిచ్చి మహలక్ష్మిని కాపాడుము తల్లీ.
ఇట్లు అంగ ఉపాంగములతో వేదములు దేవిని స్తుతించెను.
జగదంబిక మిక్కిలి ప్రసన్నురాలై, దేవతలారా చింతించవలదు. మీరు నన్ను చక్కగా స్తుతించిరి. యిది విన్నను, చదవినను కోరినది లభించగలదు. సుఖశాంతిని బడయగలరు. ఏదీ అకారణముగా ఈ లోకంలో జరుగదు.
ఒకనాడు శ్రీమహాలక్ష్మి విష్ణువుతో కూడియున్న సమయాన లక్ష్మియొక్క సుందర వదనారవిందమును చూచి, విష్ణువు నవ్వెను. నా ముఖము వికృతముగా నున్నట్లు స్వామి నన్ను చూసి నవ్వెను. కారణము లేకుండా ఉండదని తలపోసి, లక్ష్మిదేవి కుపితురాలయ్యెను. తమోగుణముచే ప్రభావితురాలై అత్యంత బాధతో ఆమె భర్తను, ‘మీ తల నేలమీదపడుగాక’ యని శపించెను. ఆ పరిణామము కూడా దేవకార్యం సిద్ధించుటకొరకే. ఇప్పుడా శిరస్సు లవణ సాగరమునందు గలదు.
హయగ్రీవుడను రక్కసుడు సరస్వతీ నదీ తీరమున నిరాహారుడై గొప్ప తపమొనరించి 1000 సంవత్సరములు ఉండగా నేను అతని తామస శక్తిని అలంకరించుకొని దర్శనమిచ్చితిని.
అతడు నన్ను స్తుతించి ప్రసన్నురాలిని చేసుకుని మరణము లేకుండునట్లు వరమడిగెను. జన్మించిన వారికి మృత్యువు తప్పదు కాన మరో వరము కోరుకొమ్మనిన ‘హయగ్రీవ’ రూపము గల వానితోనే తన మృత్యువు కలుగునట్లుగా అతడు వరమడిగెను. ఇతరులెవ్వరూ అతనిని వధించలేరు. అందుచే ఆ దైత్యుని చంపవలసిన ఆవశ్యకత యిప్పుడు ఆసన్నమైనది. అందుచేత విష్ణువుకు అశ్వము యొక్క తలను దెచ్చి అమర్చిన ఆ స్వామి హయగ్రీవుని అదే రూపములో వధించగలడని, మీకు విజయము గల్గునని, దేవి నుడివి అంతర్థానమయ్యెను.
దేవతలు ప్రార్ధించగా, బ్రహ్మ ఎదుటనున్న గుఱ్ఱపు తల ఖండిరచి విష్ణువు మొండెమునకు అమర్చెను. భగవతి దయవలన వెంటనే విష్ణుభగవానుడు హయగ్రీవుడిగా రూపొందెను. పిదప, ‘హయగ్రీవు’ డను దైత్యునితో ఎంతో కాలము పోరుసలిపి అతనిని వధించెను. మర్త్య, దేవలోకమున అందరూ ఈ కథను విని, సకల దుఃఖములనుండి విముక్తులైరి.
భగవతి, పరమేశ్వరి, మహామాయ, జగదంబిక చరిత్ర పవిత్రమైనది. యిది సత్యం. పాపముల హరించునది.
యిది విన్నవారికి, చదివిన వారికిసర్వసంపదలు లభ్యము కాగలవు.
మొదటి స్కంధము ఐదవ కథ
మధుకైటభుల వృత్తాంతము
భూమికి ‘మేధిని’ అనే నామము కల్గుటకు కారణము గూర్చి తెలుపు కథ.
హయగ్రీవుని వృత్తాంతము విన్న ఋషిగణములు యింకా ఉత్సాహముతో మహర్షి సూతుని మరొక ప్రశ్న వేసిరి.
హే మహర్షీ! అంతటా జలముగల కాలమునందు విష్ణువు ఐదు సంవత్సరములు మధుకైటభులను దైత్యులతో పోరెందుకు సలిపెను. మహా పరాక్రమవంతులైన మధుకైటభుల జన్మ ఎట్లు ఉత్పన్నమయ్యెను. సాహిత్య విషయమున పురాణ శ్రవణము అన్నిటికంటె ఉత్తమమైనది అని చెప్పబడెను కదా. సాత్త్విక, రజో, తమో గుణములను కనబరిచే ఇతిహాసములలో మిక్కిలి సాత్త్విక విషయములను తెలియజేసే ఉత్తమకథలను వినుట (శ్రవణముచేయుట) ఉత్తమోత్తమమని పెద్దలు నుడివెదరు కదా. బుద్ధి వృద్ధి చెందును. పాపములు తాపములు శాశ్వతముగా నశించే అట్టి కథాశ్రవణము మాకు వినిపించమని వారు కోరిరి.
సూతుడు వారి ఉత్సాహవంతమైనమాటలకు ప్రసన్నుడై వారికి మధు కైటభుల వృత్తాంతము వివరించెను.
ప్రాచీన కాలమందు ప్రపంచమంతా ప్రళయము సంభవించగా లోకాలన్నీ జలమున మునిగిపోయి, కేవలం శ్రీ మహావిష్ణువు మాత్రమే శేషశయ్యపై నిదురించి ఉండగా ఆ స్వామి చెవి యందలి మైల (గులిమి) చేత ఈ మధుకైటభులు జనించిరి. వారు ఆ జలమునందే పెరిగి యువకులైరి. ఒకనాడు వారికి లోకమంతటా కేవలం జలమే కలదు కదా తామెట్లు జన్మించిరి? తమ తండ్రి ఎవరు అని సందేహము కలిగినది.
మధుకైటభులు ఒక నిశ్చయమునకు రాలేక తమ జన్మకు ఆ పరాశక్తియే కారణమగునని, ఆమెయే పరమ ఆరాధ్యురాలని శక్తి స్వరూపిణి యని తలచిరి? యింతలో ఆకాశవాణి నుండి ఒక ప్రతిధ్వని సుందరమైన ‘వాక్తేజము’ వినిపించెను. ఒక మెరుపు కాంతిలో ఆ ‘వాక్తేజము’ ఒక మంత్రరూపమున నింగిని చూచిరి. ధ్యానముచే వారికి సగుణ మంత్ర అభ్యాసము లభించెను.
అప్పటినుండి వారా మంత్రమునే మరల మరల జపించుచూ అన్న పానీయములను విడిచి ఇంద్రియములు జయించి ఘోరతపము ఒక సహస్ర (వేయి) వత్సరములు చేసిరి.
పరాశక్తి వారి తపమునకు మెచ్చి ప్రసన్నురాలై వరము కోరుకొమ్మన్నది. తమకు స్వేచ్చామరణము అనగా తాము కోరితేనే వారికి మరణము కలుగునట్లుగా వరమడిగిరి.
దేవ దానవులచే వారికి మరణము లేకుండునట్లు ఆమె వరమొసగినది.
దానితో వారు మిక్కిలి అభిమానముతో విర్రవీగసాగిరి. వారి దృష్టి బ్రహ్మదేవుని పై పడి వారతనిని యుద్ధమునకు ఆహ్వానించిరి. పోరు సలుపుటకు నీవశక్తుడవేని ఈ ప్రదేశము విడిచి పొమ్ము లేదా మా చేతులలో హతుడవు కమ్మని వెంబడిరచిరి.
బ్రహ్మదేవుడు అన్ని సామ దాన భేద దండాది విషయములనెరిగినను ఈ దానవుల బలమెంతటిదో ఊహించలేక తక్షణమే విష్ణువు నొద్దకు ఆ కమల నాళము ద్వారానే ప్రయాణించి చేరుకొనెను. విష్ణుమూర్తి ఆ సమయమున యోగమాయ ప్రభావముచే నిద్రలో మునిగియుండెను. అమ్మ మహాలక్ష్మి కూడా పతివలెనే నిద్రించుచుండెను.
విష్ణువును మెలకువ పరచుట ఎట్లో తెలియక బ్రహ్మ యోగమాయనే స్తుతించుచు పరాశక్తిని ప్రార్థించెను.
అహంకారముతో మధుకైటభులు తనను వెంటాడుతున్నారని వారినుండి తనను రక్షించువారు విష్ణువేనని కాని ఆ సమయమున స్వామి యోగమాయా ప్రభావమున నిద్రించుచున్నాడని పలికి తనను రక్షించమని ఆ జగదంబికను ప్రార్థించెను.
త్రిసంధ్యలలో సంధ్యానామము తోడను, యజ్ఞ హవనములందు స్వాహా పేరుతోనూ అందరినీ కాపాడుచున్న ఓ జగజ్జననీ, నన్ను కాపాడుమని వేడుకొనగా తామసి యగు నిద్రాదేవి విష్ణు అంగములనుండి బయటకు వచ్చి నిలుచుండెను. మధుకైటభుల సంహారము కొరకే ఆ యోగనిద్రట్లావహించెను.
శ్రీహరికి ప్రదక్షిణ చేసి బ్రహ్మ ఎదుట నిలువగా ప్రభువు బ్రహ్మ చింతనకు కారణమడిగెను.
మధుకైటభుల వలన లోకానికి కలిగిన విపత్తు గూర్చి బ్రహ్మ తెలిపెను.
మీరు భయపడవలదు వారిప్పుడే నా చేత వధింపబడెదరని అభయమిచ్చెను.
మధుకైటభులు విష్ణువు కడకు చేరి యుద్ధమునకు రమ్మని పిలిచిరి.
విష్ణువు, మధువుతో మల్ల యుద్ధము చేసెను. వాడు అలసిపోగానే కైటభుడు తలపడెను. బాహుయుద్ధము జరిగెను. బ్రహ్మాదులా పోరును భగవతి సహితముగా తిలకించుచుండిరి. మధు కైటభులు అలసిపోలేదు కాని విష్ణువు అలసెను. స్వామికి మిక్కిలి ఆశ్చర్యము కలిగెను. స్వామి ఆలోచించుచుండగా మధుకైటభులకు ఆనందము కలిగెను. వారు విష్ణువును లొంగిపొమ్మని పరిహాసము చేసిరి.
మీరిరువురు గొప్ప శూరులని నేను అంగీకరించితిని. కొద్దిసేపు విశ్రాంతి తీసుకొని మరల పోరు చేసెదను. మీరిరువురు, నేను ఒక్కడను అనగానే వారు కాస్త ఆగిరి.
విష్ణువు భగవతి వరము యిచ్చుట వలననే వారు మరణించలేదన్న నిజమును గ్రహించెను. వీరి మరణ రహస్యము తెలియక యిన్ని వేల సంవత్సరములు వ్యర్ధము గావించితిని. కావున నేనిప్పుడు ఆ శక్తినే శరణు వేడెదనని తలపోసి ఆమెను తలచుకోగా పరమేశ్వరి యోగమాయ విష్ణువుకు దర్శనమిచ్చి, వీరు మోసము చేతనే వధింపబడెదరు. మరల నీవు యుద్ధము చేయుమనెనను. నేను వీరిని నా మాయామోహితులను చేసెదనని పలికెను.
విష్ణువు మరల వారితో పోరుసలుపుటకు రాగా ముష్ఠిఘాతములతో తలపడిరి. భయంకర యుద్ధము జరిగెను.
యింతలో భగవతి విరగబడి నవ్వెను. తన మోహితరూపముతో ఆ దానవులను విచలితులను చేసెను. ఆమె వక్ర చూపులకు వారు మోహితులైరి. మన్మధ బాణములవంటి ఆమె క్రీగంటి చూపులతో వారు వివశులైరి. వీరులారా మీరు మహా పరాక్రమవంతులు. మీయుద్ధ కుశలత నాకు ప్రీతికలిగెను. ఏదైనా వరము కోరుకొమ్మనెను. కామాతురులైన దానవులు దేవినుండి చూపులు మరల్చక విష్ణువుని ఏదైనా వరము కోరమని అహంకారముతో పలికిరి. ఇదే సమయమని విష్ణువు ‘‘మీ యిరువురూ నాచేతులలో మీ మరణమును స్వీకరించుమని’’ కోరగా వారు తెలివిలోనికి వచ్చి మోసమును గ్రహించిరి.
వారు విష్ణువును జలశూన్య విశాల ప్రదేశమునందు తమ్ము వధింపమని కోరిరి. అంతటా జలమే ఉన్నది. మా మరణమెట్లు సంభవించును అని వారు ప్రశ్నించగా విష్ణువు తన తొడల భాగమును మిక్కిలి విశాల పరచి వారిని తన తొడలపై మస్తకములు పెట్టమని అడిగెను.
ఆ పైన తన తొడలపైకి వారి విశాల శరీరముల నాహ్వానించెను. వెంటనే తన తొడలను ముడిచి, వారి మస్తకములను తన సుదర్శన చక్రముతో ఖండిరచెను. వారి రక్త మాంసములతో జలములు నిండెను. అప్పటి నుండి పృధివికి ‘‘మేదిని’’ అని పేరు వచ్చెను. అందువలన మన్ను తినుట నిషేధింపబడినది.
మహామాయా స్వరూపిణి యగు ఆ పరాశక్తిని సకల దేవతలు ఆరాధించిరి.
సశేషం..
రచన: కోసూరి ఉమాభారతి

వెన్నెల ఆకస్మిక మరణం, ఆమె నుండి అందిన ఉత్తరంలోని సారాంశం… అమ్మాపిన్ని శారదని విపరీతంగా కృంగదీశాయి. వారం రోజులుగా నిద్రాహారాలు మాని, మాటాపలుకు లేకుండా నిర్లిప్తంగా ఉండిపోయిన ఆమెని…. తమకి యేళ్లుగా తెలిసిన డాక్టర్. వాణి మీనన్ వద్దకు బలవంతంగా తీసుకుని వెళ్లారు ఆమె భర్త రామ్, కొడుకు సాయి. విషయం వివరించి, చనిపోయేముందు వెన్నెల… శారదకి రాసిన ఉత్తరాన్ని కూడా డాక్టర్ చేతిలో పెట్టారు.
***
ఆ ఉత్తరాన్ని ఒకటికి రెండుమార్లు చదివింది, న్యూయార్క్ సైకియాట్రిస్ట్, డాక్టర్ వాణి. కౌన్సెలింగ్ రూములో తన ఎదురుగా కూర్చుని మౌనంగా రోదిస్తున్న స్నేహితురాలు శారదని చూసి బాధపడింది డాక్టరమ్మ.
“చూడు మిత్రమా. . . వెన్నెల ఇలా లోకాన్ని వీడిపోవడం నిజంగానే చాలా శోచనీయం. ఆ అమ్మాయి గురించి అప్పుడప్పుడు నీవు చెప్పగా విన్న విషయాలు ఇప్పుడు నా మనసులోనూ మెదులుతున్నాయి. చావుపుట్టుకలు మన చేతుల్లో లేవు కదా శారదా. నీవు చాలా ఒత్తిడికి లోనయ్యావని నీ భర్త వారం క్రిందటే నాకు చెప్పాడు. వెన్నెల ఫ్యూనరల్ సర్వీస్ కూడా జరిగిపోయింది. ఇప్పుడు నీవు కాస్త నిమ్మళంగా ఉండాలి.” అంటూ డాక్టర్ వాణి . . తన సీటు నుండి లేచి వెళ్లి. . శారద పక్కన కూర్చుని ఆమె చేతిని తన చేతుల్లోకి తీసుకుంది.
దుఃఖం ఆపుకోలేక వెక్కి వెక్కి రోదిస్తున్న శారదని ఓదార్చింది వాణి. “వారం రోజులుగా నిద్రాహారాలు లేకుండా ఇలా నీరసంగా కొనసాగితే, నీ కుటుంబం ఏమవ్వాలి చెప్పు. అందరం కంగారు పడుతున్నాము. డాక్టర్ గా కాక నన్ను నీ నేస్తం వాణి లాగానే భావించు. నీ మనసులోని భారాన్ని దించేసుకో. ” అంటూ ప్రాధేయపడింది వాణి.
కళ్ళు తుడుచుకుని తలెత్తి చూసి, కొద్ధి క్షణాలకి . . నోరు విప్పింది శారద. “నా ఈ ఆవేదనకి . . నీకు తెలియని ఇతర కారణాలు ఉన్నాయి వాణి. సమర్ధించలేని, సమర్ధించుకోలేని ఆ విషయాలు నన్ను నిద్రపోనివ్వడం లేదు. కొన్ని సున్నితమైన విషయాలని నా వెన్నెలనుండి దాచి ఉంచి చాలా తప్పు చేసాను. చిన్నతనంలోనే ఎంత ప్రేమగా ఉండేదో చిట్టితల్లి. చదువులో వెనుకబడిన వీధిలోని పిల్లల్ని, పనివాళ్ల పిల్లల్ని వారానికి మూడురోజులు ఒక్కదగ్గర చేర్చి, చదువు చెప్పేది. వీధిలోని చాలా మందిని ఒప్పించి వీధి కుక్కలకి రోజూ పెరుగన్నం పెట్టే ఏర్పాటు చేసింది. చదువులో, ఆటల్లో, డిబేట్లలో గెలుచుకున్న బహుమానాలతో అలమారా నిండిపోయిందని నవ్వుకునేవాళ్ళం. మా అత్తగారు దాన్ని నెత్తిన పెట్టుకుని చూసేవారు. ఆడపిల్ల లేని లోటు తీరిందని సంతోషించేవారు. ” అంటూ దుఃఖాన్ని ఆపుకోడానికి ప్రయత్నించింది శారద.
“ఏడవకు శారదా. మీ మధ్య తల్లీ-కూతుళ్ళ బంధం ఇంతలా బలపడినప్పుడు. ఆ అమ్మాయిని అడాప్ట్ చేసుకుని మీతోపాటు అమెరికాకి తెచ్చేయవలసింది కదా! అప్పటికే నీవు ఏడేళ్లుగా వెన్నెలని సాకుతున్నావు కూడా. ఆ ఆలోచన రాలేదా?” అడిగింది వాణి.
బేలగా చూసింది శారద. “అయ్యో. అక్కడే . . ఆ మా ప్రయత్నాలు బెడిసికొట్టాయి వాణి. వెన్నెలని దత్తత తీసుంటామని అడగటానికి, గంపెడంత ఆశతో నేను, మావారు, మాఅత్తగారితో సహా మా బావగారిని కలిశాము. మరో ఆరు నెలలకి అమెరికా వెళతామని, వెన్నెలకి బంగారు భవిష్యత్తునిస్తామనీ చెప్పాము. మా ప్రతిపాదన విని ఉగ్రరూపం దాల్చాడు మా బావగారు. వెన్నెలకి మాకూ మధ్యన ఉన్న బంధాన్ని తెగ్గొట్టేందుకే కంకణం కట్టుకున్నాడు. మా ఆశల్ని ఏదో అత్యాశలుగా . . మా అభ్యర్ధనని ఒక అవమానంగా భావించాడు ఆ మహాను భావుడు. ససేమిరా అన్నాడు. ‘ “పిన్నమవని, ఆడపిల్లని సరీగ్గా పెంచుతావని, ఇన్నాళ్లూ నీ వద్ద ఉండనిచ్చాను. ఇప్పుడు చేతికందిన పిల్లని నాకు కాకుండా ఎగరేసుకుపోవాలని చూస్తారా మీరు. తండ్రిని నేను ఉన్నానుగా. నాకు పనులు చేసిపెడుతూ నా కూతురిగా ఇక్కడే ఉంటుంది. ఇలాటి ప్రతిపాదనలతో నా వద్దకు రాకండి. ” అంటూ మమ్మల్ని అవమాన పరచి పంపేశాడు.” అంటూ కళ్ళు తుడుచుకుంది శారద.
ఆశ్చర్యపోవడం డాక్టరమ్మ వంతయ్యింది. “నిజమా? మరి వెన్నెల ఏమనలేదా? తండ్రిని ఎదురించి లేకపోయిందా?” అడిగింది వాణి. .
“ఖర్మ. వాణి… నా ఖర్మ. తూటాల్లాంటి బావగారి మాటలు విని భరించలేక అక్కడినుండి బయలుదేరిపోతుండగా. అన్నది చాలదన్నట్టు. . “చూడండి మనమధ్య ఈ సంభాషణ జరిగినట్టు మరో మనిషికి తెలియకూడదు, ముఖ్యంగా వెన్నెలకి అసలు తెలియకూడదు. ఏమాత్రం సంస్కారం ఉన్నా . మారుమాట్లాడకుండా వెన్నెలని నా వద్దకి పంపించేయండి. భర్త పోయాక మా అక్కయ్య ఇప్పుడు నా వద్దే ఉంది. నా కూతురికి తోడుగా ఉంటుందిలే. “అంటూ లేచి లోనికి వెళ్ళిపోయాడు బావగారు. అంతే. కృంగిపోయిన మనసులతో ఇల్లు చేరాము. దుఃఖాన్ని మింగుకుని, చెప్పలేక, మింగలేక మా అమెరికా ప్రయాణం నెపంగా చూపి అతి కిరాతకంగా నా వెన్నెలని దూరం చేసుకున్నాను. . ఆ తరువాత నేనేమీ చేసినా ఆ పసిదానికి నేను ఒక మనసు లేని మరబొమ్మలా అనిపించానే తప్ప . అమ్మలా నన్ను చూడలేకపోయింది. నన్నెలా అర్ధం చేసుకోవాలో తెలియక అల్లాడిపోయుంటుంది నా బంగారు తల్లి.
ఆ ఎడబాటునుండి బయటపడేందుకే… దానికి ఇరవైయొక్కేళ్లు నిండగానే, మావారికి దగ్గరి బంధువు, సంస్కారవంతుడు అయిన పరంధామకి, వెన్నెలకి పెళ్లి చేసాను. నా బంగారుతల్లి నా కళ్లెదుట ఉంటుందని ఆశపడ్డాను . కానీ నా ప్రయత్నాలన్నీ శాపాలుగా మారి దాన్ని కాటేస్తాయని అనుకోలేదు. ” అంటూ వాపోయింది శారద.
“మరో విషయం తెలుసా? తనకి పదిలక్షలు కానుకగా ఇస్తేనే తన కూతురి పెళ్లి మాటలు సాగనిస్తానని, పరంధామతో వెన్నెల వివాహం జరగనిస్తానని . తండ్రిగా తన అనుమతికి మా వద్ద లంచం కూడా తీసుకున్నారు మా బావగారు. ” మళ్ళీ భోరుమంది శారద.
ముఖం తుడుచుకోమన్నట్టుగా శారద భుజం పై తట్టి, టిష్యు అందించి తిరిగి వెళ్లి తన సీటులో కూర్చుంది డాక్టర్ వాణి.
గదిలో కాసేపు మౌనం తాండవించింది.
“బావగారి మాటకి గౌరవమిస్తూ, తండ్రీ కూతుళ్ల నడుమ అపార్ధాలకి కారణమవకూడదన్న ఏకైక కారణంతో… నేను వెన్నెలకి తన దుర్మార్గపు తండ్రి గురించి చెప్పకుండా ఉండిపోయి తప్పు చేసాను. నా తప్పుల వల్లే వెన్నెల ఈ నాడు ఈ లోకం నుండి వెళ్ళిపోయింది. నాదే తప్పు. నా చిట్టితల్లిని నేనే చేజేతులా చంపుకున్నాను. ఎలా? అసలెలా జీర్ణించుకోను? ఈ పాపం నన్ను దహించివేస్తుంది. నాకు నిష్కృతి లేదు వాణి. ” అంటూ ఉప్పెనలా పొంగుకొచ్చిన వేదనతో తల్లడిల్లిపోయింది మరోమారు శారద తల్లి హృదయం.
“చూడు శారదా. నీ వేదన, తండ్రి దుర్మార్గాల నడుమ… వెన్నెల జీవితం ఇలా అర్ధంతరంగా ముగిసిందని మనం బాధపడ్డం అటుంచు.
“వెన్నెల నీకు రాసిన ఉత్తరాన్ని కూడా చదివాను కనుక. ఓ సైకియాట్రిస్ట్ గా నేను ఆలోచిస్తున్నాను. ఐదేళ్ల వయసులో . . కన్నతల్లి ఆకస్మిక మరణంతో తల్లడిల్లిపోయిన వెన్నెలకి తండ్రి ఆదరణ కూడా కరువై . . నిరాధారంగా అయోమయావస్థలో ఉన్న సమయంలో… నీవు ఆదుకుని, ప్రేమగా లాలించి, కన్నతల్లిని మరిపించి మరీ ఆ పసిదాని జీవితంలో సంతోషాలని నింపావు. తన మనసున ప్రేమమూర్తిగా చెరగని ముద్ర వేశావు. హాయిగా సాగిపోతూన్న ఆ అమ్మాయి జీవితం నుండి . ఊహించని నీ ఆకస్మిక నిష్క్రమణ మరో శరఘాతమే అయింది వెన్నెలకి. యేడేళ్ల పాటు అల్లారుముద్దుగా సాకిన పిదప, ఎటువంటీ కారణాలు చెప్పకుండా… ఆ అమ్మాయిని తండ్రి వద్దకు పంపించివేసి, మీరు అమెరికాకి వచ్చేయడాన్ని . . ఆ చిన్నారి మనసు అర్ధం చేసుకోలేకపోయింది. కన్నతల్లి, పెంచిన తల్లి కూడా తనని వీడిపోవడాన్ని . తిరస్కారంగా భావించి తల్లడిల్లిపోయింది పన్నేండేళ్ల వయసులో వెన్నెల. తాను ఎవరికీ అక్కరలేని మనిషినని భావించింది. మీ ప్రాపకంలో చక్కని వ్యక్తిత్వం ఉన్న యువతిగా ఎదగవలసిన ఆ అమ్మాయి లేత మనసు . . భావోద్వేగాలకు అతిగా లోనయి, కొంత సమతుల్యతని కోల్పోయింది. . అందువల్లే వెన్నెల నిబద్దత లేని ఆలోచనలతో పోరాడింది, అలాగే వ్యవహరించింది కూడా. నిజానికి ఇటువంటి సమస్యలని నా ప్రాక్టీసులో చూస్తూనే ఉంటాను శారదా. బలహీనపడిన మానసిక స్థితి వల్లే కొందరు . హత్యలు, ఆత్మహత్యలు, ఘోరమైన నేరాలు చేస్తుంటారు. యువతలో ఈ పర్యవసానం కాస్త ఎక్కువగానే కనబడుతుంది. అందుకే కని పెంచే తల్లితండ్రులైనా, పెంపకం బాధ్యతలు చేపట్టే వారైనా, పిల్లల గురించి, వారి మనస్తత్వాల గురించి చాలా సూక్ష్మంగా ఆలోచించి, వ్యవహరించాలి. ప్రేమ, ఆత్మీయతలతో పాటు బాధ్యతాయుతమైన పెంపకం అవసరం. అప్పుడే కుటుంబానికి, సమాజానికి, దేశానికి కూడా ఉపయోగపడే పౌరులుగా . పిల్లలు ఎదుగగలుగుతారు. మన వెన్నెల జీవితం. నేటి సమాజంలోని తల్లితండ్రులకి, యువతకి కూడా సందేశాత్మకం అవుతుంది శారదా. ” అంటూ బాధగా నిట్టూర్చింది డాక్టర్ వాణి.



రచన: రమా శాండిల్య

తెలంగాణాలో, ఇంత మంచి దేవాలయాలు ఉన్నా, అవి ప్రాచుర్యంలో లేకపోవటం విచారించాల్సిన విషయం.
చుట్టూ పొలాలు, చిన్న వాగు, చిన్న గుట్టమీద తాయారమ్మ,  ఆండాళ్లమ్మలతో పాటుగా వెలసిన నరసింహస్వామి ఆలయమిది.
ప్రశాంతమైన పరిసరాలతో ఈ గుడి చాలా బావుంటుంది.
ఇక్కడ పెద్దసంఖ్యలో కోతులుంటాయి. అవి, మన చేతుల్లో ఉన్న వస్తువులను  లాక్కుపోతూ ఉంటాయి.
ఈ గుడి ఉదయం ఆరు గంటలనుంచీ మధ్యాహ్నం పన్నెండు గంటలవరకూ తెరచి ఉంటుంది. ఒంటిగంటకు గుడి లోపల శాకాహార భోజనం లభిస్తుంది.  గుడి బయట కొబ్బరి కాయల దుకాణాలు ఉంటాయి. గుడిలో పులిహోర, లడ్డూలతోపాటుగా మొక్కజొన్న రవ్వతో చేసే ప్రసాదం కూడా చాలా బావుంటుంది. ఈ మొక్కజొన్న రవ్వ ప్రసాదం ఇక్కడ మాత్రమే దొరుకుతుంది.
ఈ ఆలయం చాలా పురాతన కాలానికి చెందినదైనా, ఉపాలయాలైన సీతారామలక్ష్మణుల గుడి, సత్యనారాయణ స్వామి గుడి, శివాలయము, దత్తాత్రేయుని గుడి, సాయిబాబా గుడి మాత్రం 1985 లో కట్టారట.
ఈ గుడి కొండపైన ఉన్న ఒక గుహలో నిర్మితమైనది. గుహల మార్గంలోనుంచి గిరి ప్రదక్షిణం చేయటం చాలా బావుంటుంది.
ఈ కొండ మీద కట్టిన ఒక మంటపంలో సామూహిక సత్యనారాయణ వ్రతాలు జరుగుతూ ఉంటాయి.
స్థల పురాణం
ఒకప్పుడు ఈ  ప్రాంతమంతా ‘హిరణ్యం’ అనే నది ప్రవహించేదట. ప్రస్తుతం ఆ నది, వాగుగా: ఆ వాగు చిన్న చెలమగా రూపాంతరం చెందాయి.
హిరణ్యకశ్యపుడిని సంహరించాక,  ఆగ్రహోదగ్రుడైన నరసింహస్వామి ఉగ్రస్వరంతో అరుస్తుంటే, అక్కడికి దూరంగా ఉన్న గుహలలోనుండి  అదే అరుపు ప్రతిధ్వనిగా వినపడుతుంటే, ఇంకొక సింహమనుకొని స్వామి గుహలలో తిరుగుతూ గర్జిస్తుంటే,  లక్ష్మీదేవి చెంచులక్ష్మి రూపంలోవచ్చి ఆయనను శాంతపరచిందని, స్వామి అక్కడే స్థిరంగా వెలసాడనీ స్థలపురాణం.
ఇక్కడ ఎవరికైనా సరే, కోరిన కోరికలు తీరిన భక్తులకు,  వారి తలపైన అర్చకులు పగిడీని ధరింపజేసి, దానిపై హారతిని ఉంచి, గుడిచుట్టూ మూడుసార్లు ప్రదక్షిణ చేయిస్తారు.
ఈ ఆలయం మెదక్ జిల్లాలోని వర్గల్ మండలంలో, తూముకుంట – గజ్వేల్  మార్గంలో ఉంది.  వర్గల్ నుండి సరిగ్గా ఇరవై కిలోమీటర్లు దూరములో  ఉంది.  సికింద్రాబాద్ జూబిలీ బస్ స్టేషన్ నుండి నాచారం నరసింహస్వామి గుడి వరకూ బస్ సౌకర్యం కలదు. తప్పకుండా చూడదగిన ఆలయం.  జంటనగరాలు, చుట్టుప్రక్కల నివసించే భక్తులకు దర్శనీయ స్థలమిది.
రచన: అంబడిపూడి శ్యామసుందర రావు 

తెలివితేటలలో బృహస్పతి ఎంతటివాడో శుక్రాచార్యుడు కూడా అంతటి వాడు. దేవతలు బృహస్పతిని గురువులుగాఉండమని అడిగినప్పుడు బృహస్పతి , “నాకన్నా శుక్రాచార్యుడు సమర్ధుడు ఆయనను అడగండి” అని చెపుతాడు. కానీ దేవతలు బృహస్పతిని గురువుగా ఎంచుకుంటారు బృహస్పతి మీద, దేవతల మీద కోపముతో శుక్రాచార్యుడు రాక్షసులకు గురువుగా ఉంటాడు. ఆనాటి నుంచి దేవా దానవుల సంగ్రామాల్లో దానవులకు అన్ని విధాలుగా సహకరించివారి విజయాలకు తోడ్పడినవాడు శుక్రాచార్యుడు, కానీ దేవతలా పక్షనా న్యాయము ధర్మము ఉండటం వలన అన్నిటికన్నా సాక్షాత్తు శ్రీ మహావిష్ణువు అండదండలు ఉండటం వలన అంతిమ విజయము ఎప్పుడు దేవతలనే వరించేది శుక్రాచార్యుని సలహాల’ మేరకు దానవ రాజులు తపస్సులు చేసి వరాలు పొందినప్పటికీ గెలుపు దేవతలా పక్షనా ఉండేది దానవ గురువు శుక్రాచార్యుని గురించి తెలుసుకుందాము.
శుక్రాచార్యుని తండ్రి బ్రహ్మ మానస పుత్రుడైన భృగు మహర్షి భృగు మహర్షి నవ బ్రహ్మలలో ఒకడు. అయన కొడుకు ఉశనసుడు. ఉశన సుడు వేద విద్య నేర్చుకోవటానికి అంగీరస మహర్షి దగ్గరకు వెళతాడు కానీ అయన తనకుమారుడైన బృహస్పతి పట్ల పక్షపాత ధోరణి చూపుతున్నాడని అక్కడినుండి వచ్చేస్తాడు. ఆ తరువాత గౌతమ మహర్షి దగ్గర విద్యనభ్యసించి శివుని మెప్పు కోసము ఘోరమైన తపస్సు చేసి మృతసంజీవనీ విద్యను వరముగా పొందుతాడు. వర గర్వముతో కుబేరునిపై దాడి చేసి ధనమంతా దోచుకుంటాడు ఈ విషయము తెలిసిన శివుడు ఆగ్రహించి త్రిశూలంతోఉశనుసుడి చంపటానికి బయలుదేరుతాడు. శివుడి నుండి రక్షించుకోవటానికి వేరే మార్గము లేక శివుని దగ్గరకే చేరుతాడు ఆగ్రహము తో ఉన్న శివుడు ఉశనసుడిని మింగేస్తాడు కడుపులో ఉన్న ఉశనుసుడు బయటకు రావాలని ప్రయత్నిస్తుంటే శివుడు ఒక్క మూత్ర ద్వారము తప్ప అని నవరంధ్రాలు మూసివేస్తాడు. అప్పుడు ఉశనుసుడు గత్యంతరం లేక మూత్ర ద్వారము గుండా బయటికి వస్తాడు అప్పటికి కోపము తగ్గని శివుడు చంపాలని చుస్తే మాత పార్వతి దేవి జాలితో వదిలి వేయమని కోరుతుంది ఆవిడ కోరిక మేరకు శివుడు ఉశనుసుడిని వదిలి, “వీడు సక్రమ మార్గములో బయటికి రాలేదు కాబట్టి శక్తివంతుడైనప్పటికీ శుక్రాచార్యుడు అనే పేరుతొ రాక్షసులకు గురువుగాఉంటావని చెప్పి పంపిస్తాడు కుబేరుని ధనాన్ని తిరిగి కుబేరునికి ఇప్పిస్తాడు. ఆ విధముగా పరమ శివుని వరము గా మృత సంజవీని విద్యను పొందిన ఉశనుసుడు శివుని ఆగ్రహముతో శుక్రాచార్యునిగా రాక్షసుల గురువు అవుతాడు అదే సమయములో బృహస్పతి దేవతల గురువు అవుతాడు అప్పటి నుండి శుక్రాచార్యునికి బృహస్పతి మీద ఈర్ష్య అసూయలు పెరిగిపోతూ ఉంటాయి.
శుక్రాచార్యుడిని గురువుగా పెట్టుకొని దానవ రాజు హిరణ్యకశిపుడు ఏకాచత్రాధిపత్యముగా 72, 61, 60, 000సంవత్సరాలు ముల్లోకాలను పాలించాడు. కొంతకాలము తరువాత రాక్షకులకు వరుస అపజయాలు ఎదురవుతుంటే శుక్రాచార్యుడు తపస్సు చేసి శివుని మెప్పించి కొత్త అస్త్రాలను సాధించి వస్తానని తపస్సు చేయడానికి వెళతాడు. శివుడు ప్రత్యక్షమై దేవతలను గెలవాలంటే నీవు తలక్రిందులుగా వెయ్యి సంవత్సరాలు తపస్సు చేయాలనీ అంటాడు. అందుకని శుక్రాచార్యుడు మళ్ళీ తపస్సు ప్రారంభిస్తాడు. శుక్రాచార్యుడు లేడని తెలిసి దేవతలు రాక్షసులపై దాడి చేసి చంపుతుంటారు అప్పుడు రాక్షసులు శుక్రాచార్యుని తల్లి ఉశన శరణు కోరుతారు. కానీ నిద్రాదేవి ప్రభావము వలన ఆవిడ ఏమి చేయలేక పోతుంది విష్ణువు ఇంద్రుని లో ప్రవేశించి రాక్షసులపై యుద్ధము చేస్తుంటాడు అప్పుడు ఉశన విష్ణువును శపించాలని ప్రయత్నించగా విష్ణువు ఆవిడను సంహరిస్తాడు ఆది చూసి భృగు మహర్షి తన భార్యను చంపిన విష్ణువును భూమిమీద ఏడుసార్లు పుట్టమని శపిస్తాడు ఆ శాపము ప్రభావమే రాక్షస సంహారము కోసము విషుమూర్తి అవతారాలు. ఇదంతా శ్రీ మహావిష్ణవు లీల.
శుక్రాచార్యుడు శక్తి వంతుడై వస్తే దేవతలకు కష్టాలు ప్రారంభమవుతాయని ఇంద్రుడు తన కూతురు జయంతిని అయన సేవలకు వినియోగిస్తాడు శుక్రాచార్యుడు తపస్సుకు శివుడు ప్రత్యక్షమై శక్తివంతమైన అస్త్రశస్త్రాలను వరంగా ఇస్తాడు వరాలు పొందిన శుక్రాచార్యుడు జయంతిని తనను వివాహ మాడ వలసినది అడిగితె పదివేల సంవత్సరాలు తనతో ఉంటె పెళ్లి చేసుకుంటాను అని ఆవిడ చెప్పగా అలాగే పదివేల సంవత్సరాలు దేవతల మాయను తెలుసుకోక అక్కడే ఉండిపోయాడు. ఆ సమయములోనే బృహస్పతి శుక్రాచార్యుని రూపములో రాక్షసులు దగ్గరకు చేరి వాళ్ళను ధర్మ భ్రష్టులుగా, దురాచార వంతులుగా చేశాడు. తమ తప్పు తెలుసుకున్న రాక్షసులను ప్రహ్లాదుని దౌత్యముతో శుక్రాచార్యుడిని క్షమించమని అడుగుతారు ఆ తరువాత శుక్రాచార్యుడు ప్రియవ్రతుని కుమార్తె ఊర్జస్వాతిని వివాహమాడుతాడు వారికి నలుగురు కుమారులు ఒక కుమార్తె కలుగుతారు. కుమారులలో చండ , అమార్కుడు ఇద్దరు ప్రహ్లాదునికి గురువులు మిగిలిన వారు త్వాష్ట్ర మరియు ధరాత్రులు. కూతురు దేవయాని, ఈవిడ అంటే శుక్రాచార్యునికి విపరీతమైన ప్రేమ ఆ ప్రేమ వల్లే బృహస్పతి కొడుకైన కచునికి రాక్షసుల అభీష్టానికి వ్యతిరేకముగా మృత సంజీవని విద్యను నేర్పుతాడు రాక్షసులు కచుడిని చంపి కాల్చి బూడిద చేసి ఆ బూడిదను సారాలో కలిపి శుక్రాచార్యుని చేత త్రాగిస్తారు తన తప్పు తెలుసుకున్నా శుక్రాచార్యుడు కూతురి మీద ప్రేమతో తన కడుపులో ఉన్న కచునికి మృతసంజీవనీ విద్యను నేర్పి కడుపు చీల్చుకుని వచ్చిన కచుడు శుక్రాచార్యుని బ్రతికిస్తాడు దేవయాని కచుడ్ని వివాహము చేసుకోమని అడిగితె కచుడు, ” నీవు గురువుగారి కూతురివి నాకు సోదరి సమాను రాలివి నేను చేసుకోను” అని చెపితే దేవయాని శపించటము కచుడు ప్రతిగా శపించటము జరిగి కచుడు నేర్చుకున్న విద్యతో దేవలోకానికి వెళతాడు.
వృషపర్వుడు అనే రాక్షస రాజుకి గురువుగా శుక్రాచార్యుడు ఉంటాడు అయన కూతురు శర్మిష్ట. దేవయానిని రక్షించిన యయాతి మహారాజు దేవయానిని వివాహమాడవలసి వస్తుంది. శుక్రాచార్యుని ఆగ్రహానికి గురికాకుండా ఉండటానికి రాజు తన కూతురు శర్మిష్టను దేవయాని వెంబడి దాసిగా పంపిస్తాడు. అక్కడ యయాతి రహస్యముగా శర్మిష్ఠతో కాపురము చేయటము వల్ల శర్మిష్ట కు ద్రుహ్వి, అనువు, పూరురవుడు అనేకొడుకులు పుడతారు. ఈ విషయం ఎలాగో తెలుసుకున్న దేవయాని యయాతిని నిలదీస్తుంది. నియమభంగం చేశాడని తన తండ్రికి ఫిర్యాదు చేస్తుంది . శుక్రాచార్యుడు ఆగ్రహించి నీకు వార్ధక్యం వచ్చుగాక అని శాపంయిస్తాడు. శుక్రాచార్యుని ప్రాధేయపడితే, ” నీ వార్ధక్యం నీ కుమారులలో ఎవరైనా స్వీకరిస్తే నీవు యవ్వనవంతుడివి అవుతావు” అంటే పురూరవుడు వార్దక్యన్ని తీసుకొంటానికి అంగీకరిస్తాడు. యయాతి యౌవనాన్ని పొందుతాడు. యయాతి తనివితీరా సుఖభోగాలు అనుభవించిన తర్వాత యౌవనాన్ని పూరురవుడికి యిచ్చి తాను వానప్రస్థానికి వెళ్ళిపోతూ, తాను అడిగిన వెంటనే తనకు యౌవనాన్ని యిచ్చిన పూరురవుడే తన తర్వాత రాజు అయ్యే అధికారం ఉంటుందని ప్రకటించి అతనికి రాజ్యాభిషేకం చేసి వెళ్ళిపోతాడు. ఆ విధముగా దేవయానికి యయాతి వల్ల యదు, తుర్వసుడు అనే కొడుకులు పుట్టినప్పటికీ ఎంత కష్ట పడినా చివరికి శర్మిష్ఠ కొడుకే రాజవుతాడు దేవయాని కల నెరవేరదు.
బలిచక్రవర్తి చేత యజ్ఞాలు యాగాలు చేస్తున్న సమయములో శ్రీ మహావిష్ణువు వామనావతారంలో దానము స్వీకరించటానికి వచ్చి మూడు అడుగుల చోటు దానము ఇమ్మంటాడు వచ్చిన వాడు విష్ణువు అని తెలుసుకున్నశుక్రాచార్యుడు బలిని దానము ఇవ్వదని వారిస్తాడు కానీ ఇచ్చిన మాటకోసము గురువు మాటను లెక్క చేయకుండా దానము ఇచ్చి విష్ణువు చేత పాతాళానికి తొక్కివేయబడతాడు శుక్రాచార్యుడు కూడా తన శిష్యుని ధర్మ నిరతికీ దాన గుణానికి సంతోషిస్తాడు, ఆవిధముగా బలి చక్రవర్తి శుక్రాచార్యుని ఆధ్వర్యములో 20, 30, 64, 000వేల సంవత్సరాలు పాలిస్తాడు.
శుక్రాచార్యుడు “ఔశన సంహిత” అనే గ్రంధాన్ని వ్రాస్తాడు ఆ గ్రంధములో వివాహల గురించి, కులాంతర వివాహాల గురించి వివరిస్తాడు ఎందుకంటే అయన కూతురు కచుని శాపము వలన క్షత్రియుడిని వివాహమాడింది. మునులు శుక్రాచార్యుని ధర్మ శాస్త్రాల గురించి వివరించమని అడిగితె వారికి ఇచ్చిన వివరణ తొమ్మిది అధ్యాయలుగా “ఔశన స్మృతి ” అనే గ్రంధముగా రూపొందింది. ఆ గ్రంధములో బ్రహ్మచారి విధులు, గాయత్రీ మంత్రము, శ్రాద్ధ విషయాలు, గృహస్తు చేయవలసిన ప్రేతకర్మ, అసౌచాము, ప్రయాసచిత్తము, మొదలైన అంశాలకు వివరణ ఉంటుంది. ఇంత ప్రతిభా వంతుడు, జ్ఞానీ అయినా రాక్షసులు పక్షాన ఉండి నిరంతరము దానవులకు సహకరిస్తూ ఉండటం వలన ఒక చెడ్డ వ్యక్తిగా చిత్రీకరించబడ్డాడు. అలాగే కూతురి మీద ఉన్న ప్రేమకూడా అయన చేత తప్పులు చేయించింది ఏది ఏమైనప్పటికి శుక్రాచార్యుడు కూడా గొప్ప మహర్షులలో ఒకడు. 
రచన: నాగమంజరి గుమ్మా

1. బృహతిపత్రం
చేదు రుచిని గల్గు శ్రీ గణపతి పత్రి*
జ్వరము, కఫము కట్టు వాంతులున్ను*
వాకుడాకు పేర వర్ధిల్లు బృహతియే*
ఏకదంతుని కిది మోకరిల్లె*
ఏకదంతాయ నమః బృహతీపత్రం పూజయామి అని పూజించే ద్వితీయ పత్రానికే వాకుడాకు అని పేరు. ఇది కూడా ఔషధమే. జ్వరం, కఫం, వాంతులు మొదలగు వ్యాధులకు ఔషధం. పురుషుల వంధ్యత్వానికి కూడా మంచి మందు.

2. బిల్వ పత్రం
శివకేశవులకు ప్రీతిగ*
నవలీలగ వేడి మాన్పె డమృత తరువిదే*
శివ పుత్రుడు కపిలుండై*
వివరముగా పూజలందు బిల్వమన నిదే*
ఓం కపిలాయ నమః బిల్వపత్రం పూజయామి అని పూజించే బిల్వ పత్రానికి మరొక పేరు మారేడు. ఈ మారేడు శివునికి, విష్ణువుకు కూడా ఎంతో ప్రీతిపాత్రమైనది. అలాగే వినాయకునికి కూడా… ఇంక ఔషధ గుణాల విషయానికి వస్తే, మారేడు ఆకులు వేసి, పది నిమిషాలు ఉంచిన నీటిని తాగితే కఫం దూరమవుతుంది. మారేడు పండు గుజ్జు షర్బట్ చేసుకుని తాగితే మండువేసవిలో ఎండదెబ్బ నుండి ఉపశమనం పొందవచ్చు. ఇంకా ఈ మారేడు దళాలను ఒకసారి పూజించిన తర్వాత మరల నీటితో కడిగితే, మరొకసారి కూడా పూజకు ఉపయోగించుకోవచ్చునట.

3. అపామార్గ పత్రం
ఉత్తరేణి పేర నుత్తమౌషధమిది*
పంటి గట్టిదనము పట్టు పెంచు*
పాపల వరదాయి వంధ్యత్వ నాశిని*
పల్లెటూళ్ల నెరుగు బల, హితకరి*
ఓం గజ కర్ణికాయ నమః అపామార్గ పత్రం పూజయామి అని ప్రార్ధిస్తూ వేసే నాల్గవ పత్రం ఈ ఉత్తరేణి. పల్లెల్లో కుచ్చిన పుల్లలు అంటారు. వీటి ప్రయోజనం పల్లె ప్రజలకు బాగా తెలుసు. పసి పిల్లలకు బలం చేకూర్చడం, అన్న హితవు కలిగించడం తో పాటు… ఇంకా ఎన్నో వ్యాధులకు ఈ ఉత్తరేణి మందు. ఈ మొక్కను సమూలంగా (వేళ్ళు కూడా తెగకుండా) తీసి బాగా ఇసుక, మట్టి లేకుండా కడిగి, నీడను ఆరబెట్టాలి (ఎండబెట్టకూడదు). బాగా ఆరిన తర్వాత కాల్చి మసి చేసి ఆ పొడితో పళ్ళు తోముకోవాలి. లేదా ఆ పుల్లలనే పళ్ళు తోమే కుంచెగా ఉపయోగించవచ్చు. పళ్ళు వజ్రాల మాదిరి గట్టిగా తయారవుతాయి. పుచ్చుపళ్ళు మచ్చుకైనా కనిపించవు. ఇంక ఈ గింజలను పాలతో వాడితే పురుషులలో వంధ్యత్వం పోయి ఆ ఇల్లు పిల్లా పాపలతో కళకళ లాడుతుందట. (ఆయుర్వేద వైద్య నియమాల రీత్యా కడుపులోకి తీసుకునే ఔషధాలను యధాతధంగా అందించకూడదు. ఉపయోగించేవారికి ఒక్కొక్కప్పుడు వికటించవచ్చు. అందుకే విధానం గోప్యంగా ఉంచబడుతుంది).

4. కరవీరపత్రం
చేలకు పట్టిన చీడల*
కాలాంతక మౌను పత్రి కరవీరమునన్*
తూలించు వ్రణములన్నియు*
మాలల కనువైన పూలు మరకత మణులై*
శ్రీ గణేశ పూజలో ఉపయోగించే కరవీర పత్రమునే గన్నేరు అంటారు. ఆకులు, కాయలలోని విత్తనములు కషాయం కాచి పైర్ల పై పిచికారి చేస్తే చీడపీడలు మాయం అవుతాయి. అలాగే వేరు, పై పట్ట నూరి లేపనం లా రాస్తే ఎటువంటి మొండి గడ్డలైన, వ్రణము లైనా ఇట్టే తగ్గిపోతాయి. పచ్చని మణుల్లా మెరిసే ఈ పువ్వులు దేవుని పూజకు, మాలకు ఎంతో శ్రేష్ఠము.

5. *మాచీపత్రం*
పసి పిల్లల సంజీవని*
పసిపిల్లల జేజి పూజ ప్రారంభమిదే*
కిసలయముల నూరి యలద*
విసవిసమను వ్రణములన్ని పేరిదె మాచీ*
ఒకప్పుడు ప్రతి ఇంటా గుబురుగా పెరిగి, నేడు కనుమరుగైన మొక్క మాసుపత్రి. దీనినే మాచీపత్రం అనికూడా అంటారు. ఇవి నేలకు జానెడు ఎత్తున మాత్రమే పెరుగుతాయి. పసిపిల్లల అన్నిరకాల అనారోగ్యాలకు చెప్పదగిన మందు. ఈ మొక్క చిగుళ్లను నూరి పెడితే ఎంతటి వ్రణమైనా (కురుపులు/ పుండ్లు) ఇట్టే తగ్గిపోతాయి. శ్రీ గణేశుని పూజలో తొలి పత్రి ఇదే.
రచన: శశిబాల
ఎచ్చన్ని సూరీడు తుమ్మెదా సల్లంగ వచ్చాడు తుమ్మెదా
పొద్దు పోడిసేనంటు తుమ్మెదా ..మరి పల్లె లేసేసింది తుమ్మెదా
కొప్పులో పూలెట్టి కొత్త పావడ గట్టి మామకై వచ్చాను తుమ్మెదా
మామేమో లెగడాయే పక్కేమో దిగడాయే ఊరంతా నవ్వేరు తుమ్మెదా
కొండల్లో కోనల్లు ఎక్కి సూసొద్దామంటే నిద్దర లేవడు తుమ్మెదా
వులుకులికి సూస్తాడు తుమ్మెదా
పంట సేనుల్లోన వరికోత కొస్తేను సాటుకి లాగిండు తుమ్మెదా
కొంటె కోణంగి ఐనాడు తుమ్మెదా.. నేను సిగ్గుతో సితికెను తుమ్మెదా
గోదారి సందట్లో ఆ గూటి పడవల్లో వూరు మర్సిపోయి తుమ్మెదా
మరి వూసులాడే మమ్మ తుమ్మెదా
నెత్తిన కూడెట్టుకొని ,చంకల నీళ్ళట్టుకొని మామకై వచ్చాను తుమ్మెదా
మరి మనసు లాగేసిండు తుమ్మెదా
సక్కనోడూ మావ సెంత సేరాడంటే సిగ్గుల్లు మొలిసేను తుమ్మెదా
మరి లగ్గాలే కరువాయే తుమ్మెదా ….మంచి రోజుల్లేవంటమ్మ తుమ్మెదా
రచన: చంద్రశేఖర్
నీలాల నీ కనులు
సోయగాల సోకళ్ళు
అందాల ఆ కనులు
నల్లని నేరేడు పండ్లు
చేప వంటి నీ కనులు
చెబుతున్నాయి ఊసులు
నాట్యం చేసే ఆ కనులు
మయూరానికే అసూయలు
మెరిసేటి నీ కనులు
వెలిగేటి జ్యోతులు
తేజస్సుతో ఆ కనులు
ఇస్తాయి కాంతులు
కాటుక పెట్టిన నీ కనులు
తెచ్చెను కాటుకకే వన్నెలు 
ప్రపంచంలో అందరికి రెండే కనులు
కానీ నీ రెండు కనులలో దాగి ఉంది
మరో అందమైన ప్రపంచం
రచన: డా. బాలాజీ దీక్షితులు పి వి
వెన్నముద్ద
తినిపిస్తుంది కన్నె చందమామ
కన్నుల పూసిన కలువలు
గండె గూటికి చేరుస్తుంది వెన్నెల హంస
మధుర మధురామృత
మధువును త్రాగిస్తుంది వలపుల పందేరం
పరిమళ సుధాసుగంధంతో
అప్సర మధనం చేస్తుంది చిరు వయ్యారం
ప్రేమ నెమిలిక నెయ్యంతో
నిలువెళ్ళా పూస్తుంది వన్నెల సోయగం
పదునైన పైయెదల పరువపు
శూలాలతో దాడి చేస్తుంది కన్నె తనం
స్వప్నం నుండి లేవగానే
వెన్నెల జాము
మల్లెల వర్షంలో
భావుక తపస్సుచేసే ఋషిలా వుంది మనసు
ఈ
ఊహల నిజం
ఎప్పుడు చేస్తుందో….
