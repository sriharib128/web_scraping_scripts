రచన: మాలతి దేచిరాజు

ఒక మెరుపు మెరిసి మురిసినట్టు సడెన్ బ్రేక్ వేసి లిప్త కాలం చిన్న ఉద్వేగానికి లోనైంది శోధన. ఎదురుగా వైదేహి. . . సడెన్ బ్రేక్ వేసింది బ్రేక్ వేసి ఉండకపోతే రెండు వెహికల్స్ గుద్దుకుని ఉండేవి. తను పొరపాటున మూల మలుపు చూసుకోలేదు.
ఎదురుగా వున్న వైదేహి వైపు చూసింది. . . చూడగానే రెండు చేతులు జోడించి నమస్కరించాలని అనిపించే రూపం.
వెహికల్ ఆపి స్టాండ్ వేసి వైదేహి దగ్గరికి వెళ్లి “సారీ మేడం”అంది సిన్సియర్ గా శోధన.
“పర్లేదమ్మా. . . రోడ్డు ప్రమాదాలు భయంకరమైనవి. ఒక్కో సారి అవి ప్రాణాలు తీస్తాయి. వేగం ప్రమాదకరమైనది. అంత కన్నా నిర్లక్ష్యం ఇంకా ప్రమాదకరం. ఏదో ఆలోచిస్తూ నడిపించడం ఇంకా ఇంకా ప్రమాదకరం”చెప్పింది వైదేహి.
“యస్. . . మేడం. . . ఏదో ఆలోచిస్తూ నడిపాను సారీ ” అని చిన్నగా నవ్వింది.
“ఇంత రాత్రి వేళ బయల్దేరుతున్నావు . . . అదీ ఒంటరిగా”
“మన స్వతంత్రాన్ని పరీక్షిద్దామని” చిన్నగా నవ్వి అంది శోధన.
“మన స్వతంత్రం మన చేతుల్లోనే వుంది, ఉంటుంది కూడా. ఎవరైనా లాక్కున్నా, లాక్కుందామని ప్రయత్నం చేసినా మనం ఇవ్వకూడదు”
వైదేహి మాటల్లో స్పష్టత వుంది. అందుకో మరెందుకో కానీవాదించ లేకపోయింది విచిత్రంగా శోధన .
ఆమెని ఇంతకుముందేప్పుడూ చూసిన గుర్తు లేదు కానీ ఎక్కడో కలుసుకున్నట్టు ఎక్కడో కనెక్ట్ అయినట్టు ఏ జన్మ బంధమో ఉన్నట్లు మనసుకి తాకింది తెలియని ఒక అనుబంధం.
ఇవేవీ తెలియని వైదేహి “నాకు చిన్న అర్జెంటు పని వుంది జాగ్రత్తమ్మా ” చెప్పింది స్కూటి స్టార్ట్ చేసి.
వైదేహి వెళ్తోన్న వైపే చూస్తూ ఉండిపోయింది.
ఎవరు తను. . . తనని చూడగానే ఏదో ఒక భావం తనను చుట్టుముట్టింది. అనుకుంటూనే వెహికల్ ముందుకు పోనిచ్చింది శోధన.
యాక్సిడెంట్ స్పాట్…. .
ఘోరమైన రోడ్డు ప్రమాదం సిటీ నడిబొడ్డున…. .
అప్పటికే ఆమె వెనుకే శివ వచ్చాడు కెమెరా బయటకు తీసాడు.
“అర్థరాత్రి వాహనాల స్వైరవిహారం, తాగి వాహనాలు స్పీడ్ గా నడిపే సెలబ్రిటీలను,వారి పుత్రరత్నాలను నిలదీసే నాథులెవరు? యాక్సిడెంట్ లో ప్రాణాపాయ స్థితిలో ఉన్నవారిని ఎవరు పట్టించుకుంటారు? శోధన చెప్పుకుపోతూనే వుంది. అక్కడ జరిగిన యాక్సిడెంట్ దృశ్యాలు చిత్రీకరిస్తున్నాడు శివ.
అయితే హోం మినిస్టర్ కొడుకు యాక్సిడెంట్ చేసిన విషయాన్నీ కొందరు పోలీసు అధికారులు తొక్కి పెట్టారు. అదే విషయాన్నీ శోధన ఎత్తి చూపింది, హోమ్ మినిష్టర్ కొడుకు పబ్ నుండి తాగి తూలుతూ బయటకు వచ్చిన ఫుటేజ్ ని పబ్ ద్వారా సంపాదించింది.
హోం మినిస్టర్ కొడుకుని కేసు నుంచి తప్పించడానికి పోలీసులు చేస్తున్న ప్రయత్నాన్ని విమర్శించింది అదంతా కెమెరాలో రికార్డు చేయిస్తోంది .
యాక్సిడెంట్ స్పాట్ లో వుండవలిసిన పోలీసులు యాక్సిడెంట్ చేసింది హోం మినిస్టర్ కొడుకు కాబట్టి హాస్పిటల్ కు వెళ్లారు సెక్యూరిటీ అన్న నెపంతో.
శోధన ఇక్కడ యాక్సిడెంట్ దృశ్యాలు షూట్ చేస్తున్న విషయం ప్రజలకి తెలిసేలోపే శోధన హాస్పిటల్ కు వచ్చింది.
హాస్పిటల్ పరిసర ప్రాంతంలో పూర్తి భద్రత వుంది. పోలీసులు ఎలర్ట్ గా వున్నారు. అదే హాస్పిటల్ లో జనరల్ వార్డ్ లో నలుగురు వ్యక్తులు చావు బ్రతుకుల మధ్య వున్నారు. అయిదుగురు వ్యక్తులు తీవ్ర ప్రమాదానికి గురయ్యారు. హోం మినిస్టర్ కొడుకు ఇంటెన్సివ్ కేర్ యూనిట్ లోవున్నాడు. తలకు దెబ్బలు బలంగా తగిలాయి.
వైదేహి అక్కడికి వెళ్లేసరికి డాక్టర్స్ కూడా ఎదురుచూస్తున్నారు. వైదేహి హాస్పిటల్ లోకి వస్తూనే అడిగిన ప్రశ్న”ఎవరైనా చనిపోయారా?”
“లేదు మేడం. . . కాకపోతే నలుగురి పరిస్థితి తీవ్రంగా వుంది. “డ్యూటీ డాక్టర్ వైదేహిని గుర్తుపట్టి చెప్పింది. ఎవరికి, ఎప్పుడు రక్తం అవసర పడినా వైదేహి ముందుంటుంది. ఆమె అంటే చాలా మంది డాక్టర్స్ కు గౌరవం. ఒక్కో సారి బ్లడ్ బ్యాంకుల కన్నా వైదేహినే నమ్ముకుంటారు.
“మంత్రిగారి అబ్బాయి నిరంజన్ పరిస్థితి తీవ్రంగా వుంది” డ్యూటీ డాక్టర్ చెప్పాడు.
వైదేహి ముందుకు నడిచింది. ఆమె దృష్టిలో మంత్రి కొడుకు అయినా, కూలీ అయినా ఒక్కటే. . . ప్రాణాలు కాపాడడమే తనకు తెలుసు.
అప్పటికే శోధన అక్కడికి వచ్చింది. వస్తూనే డాక్టర్ దగ్గరికి వెళ్ళింది. యాక్సిడెంట్ లో తీవ్ర గాయాల పాలైన వారి దగ్గరికి వెళ్ళింది. అక్కడ వున్న పోలీసులు వారించారు. అడ్డుకునే ప్రయత్నం చేసారు. శివ తన కెమెరా కు పని చెప్పాడు. కొద్దిసేపటి క్రితమే యాక్సిడెంట్ వార్త యు ట్యూబ్ లోకి అప్ లోడ్ అయింది.
“ప్రాణాలు తీయడానికి ప్రయత్నించిన మంత్రి కొడుక్కి వైద్యం చేయకూడదు”గట్టిగా అరిచింది శోధన. అప్పటికే జనం గుమికూడటం మొదలుపెట్టారు .
కొందరు గాయపడిన వారికీ నష్టపరిహారం ఇవ్వాలని అరుస్తున్నారు. మరికొందరు కాదు “యాక్సిడెంట్”చేసిన వారికి కఠినమైన శిక్ష పడాలని ఆవేశపడిపోతున్నారు. ఒక్కోసారి ఇలాంటి సందర్భాల్లో ఆవేశం శృతి మించుతుంది. అవకాశవాదులు తల దూర్చడం మొదలు పెడతారు. స్వలాభం కోసం ఇంకొందరు.
శోధన మంత్రి కొడుకు ను ఉంచిన ఇంటెన్సివ్ కేర్ యూనిట్ వైపు కదిలింది. హాస్పిటల్ సిబ్బంది,పోలీసులు అడ్డుకున్నారు.
గొడవ ముదురుతోంది అక్కడ . . . సరిగ్గా అప్పుడు బయటకు వచ్చింది వైదేహి.
“మేడం మీరా? మీరు ఇక్కడ?”
“మంత్రి కొడుక్కి రక్తం ఇవ్వడానికి వచ్చారు” శివ మెల్లిగా తనకు తెలిసిన సమాచారం చెప్పాడు.
“రోడ్డు మీద వెళ్ళే అమాయకుల మీదికి కారును పోనిచ్చి వారి రక్తాన్ని కళ్ళ జూసిన వాడికి రక్తం ఇస్తారా మేడం?” ఆవేశంగా అడిగింది శోధన.
వైదేహి మొహం మీద చిరునవ్వు చెరగలేదు.
“నేను రక్తం ఇస్తున్నది ప్రాణాపాయ స్థితిలో వున్న ఒక నిస్సహాయుడికి అంతే. అతను ఎవరు? ఎవరి కొడుకు? అని ఆలోచించించి రక్తాన్ని దానం చేయముగా, అయినా ప్రాణాన్ని కాపాడడం మన ధర్మం” చెప్పింది వైదేహి.
“కానీ హంతకుడిని కాపాడడం ధర్మం ఎలా అవుతుంది మేడం?”
“వురి కంబం ఎక్కుతున్న వాడికి కూడా చివరి కోరిక వుంటుందని దాన్ని తీర్చటం మానవత్వం అనిపించుకుంటుందని చెప్పడానికే న్యాయస్థానమే దాన్ని అమలుపరుస్తుంది. అనారోగ్యంతో వున్న వారిని ఉరి తీయరు. ఒక మనిషి ప్రాణాన్ని చూస్తూచూస్తూ పోనివ్వటం ధర్మం కాదు అలాంటివారిని చూస్తూ మనం మౌనంగా వుండకూడదు. ”
“మరి అతని వల్ల గాయపడ్డ వాళ్ళు?”
“అది పోలీస్ లు చూసుకుంటారు అక్కడ న్యాయం జరగకపోతే నీ లాంటి సామజిక స్పృహ వున్న వాళ్ళు స్పందిస్తారు. నువ్వు ఓ మనిషి చేసిన నేరాన్ని ప్రశ్నించు అతని ప్రాణాన్ని తీయాలన్న వాదాన్ని బ్రతికించవద్దు. ”
శోధన కొద్ది క్షణాలు మౌనంగా వుంది. కేవలం తన వాదన మాత్రమే కరెక్ట్ అనే తత్త్వం కాదు.
ఎదుటివారి వాదనలో నిజాయితీని కూడా గుర్తించాలని భావించే మనస్తత్వం శోధనది.
కొన్ని సార్లు మౌనం ఎన్నో ప్రశ్నలకు సమాధానం చెబుతుంది. వైదేహి అప్పటికే శోధన గురించి తెలుసుకుంది.
“మీరు చేస్తున్న పని చాలా మంచిది. సోషల్ అవేర్ నెస్ యు ట్యూబ్ ద్వారా ఒక మంచి మెసేజ్ కమ్యూనికేట్ చేస్తున్నారు. నేతాజీ,గాంధీ మహాత్ముడు ఇద్దరూ దేశ భక్తులే. . . కానీ వాళ్ళ అనుసరించే పంథాలు వేరు. మీ ఆవేశంలో నిజాయితీ వుంది,కానీ ఒక్కో సారి ఆవేశం ఉపద్రవాన్నికూడా తెచ్చి పెడుతుంది” అన్నది మెల్లని స్వరంతో వైదేహి.
అప్పటికే పోలీసులు శోధనను చుట్టుముట్టారు. ఇష్యూ హోం మినిస్టర్ ది కదా అత్యుత్సాహం తప్పనిసరిగా వుంటుంది.
“మేడం మీరు ఈ హాస్పిటల్ వదిలి వెళ్ళాలి” ఓ పోలీస్ అధికారి తన దర్పాన్ని ప్రదర్శించాడు.
“ఎందుకు? ఈ హాస్పిటల్ కు మీకు మాత్రమే సంబంధించినదా?” అడిగింది రెక్ లెస్ గా శోధన.
“ఇక్కడ న్యూ సెన్స్ చేయకూడదు? అవతలి మినిస్టర్ గారి కొడుకు పరిస్థితి సీరియస్ గా వుంది?” పోలీస్ అధికారి అన్నాడు.
“గుడ్. . మీ స్వామిభక్తి బావుంది. ఈ హాస్పిటల్ మీ మినిస్టర్ గారి స్వంతమా? మిగితా వారి ప్రాణాలు ఏమైనా పర్లేదా? రమ్మనండి మీ మినిస్టర్ ని, మేమే అడుగుతాం” శోధన అంది.
“మీరు మర్యాదగా ఇక్కడి నుంచి వెళ్ళక పొతే మిమ్మల్ని అరెస్ట్ చేసి స్టేషన్ కు తీసుకు వెళ్ళాల్సి వుంటుంది ” హెచ్చరిస్తున్నట్టుగా అన్నాడు.
“ఓకే అరెస్ట్ చేయండి. . జీపులో వెళ్దామా? నడుచుకుంటూ వెళ్దామా? అదే అంకుశం సినిమాలో రాజశేఖర్ రామిరెడ్డిని తీసుకువెళ్లినట్టు.”
ఇన్స్పెక్టర్ షాకింగ్ గా చూసాడు. ఏం మాట్లాడాలో అర్ధం కాలేదు. వైదేహి జోక్యం చేసుకుంది.
“ఇన్స్పెక్టర్ మీరు మాట్లాడుతుంది కరెక్ట్ కాదు. ఆ అమ్మాయి తన కోసం న్యూ సెన్స్ చేయడం లేదు, బాధితులకు న్యాయం జరగాలని అంటోంది. ” అని శోధన వైపు చూసి “ఇది వాదనకు సమయం కాదు ఒక వ్యక్తి ప్రాణాపాయ స్థితిలో వున్నప్పుడు కాపాడవలిసిన బాధ్యత మన మీద వుంది మనం మళ్ళీ కలుద్దాం” అని మరో మాటకు అవకాశం ఇవ్వకుండా లోపలికి వెళ్తూ ఇన్స్పెక్టర్ వైపు తిరిగి “ఆ అమ్మాయికి హాని జరిగితే అది మీ పోలీస్ కు మంచిది కాదు” అందులో సూచన,వార్నింగ్ రెండూ వున్నాయి.
అక్కడ పరిస్థితి తుఫాన్ కు ముందు ప్రశాంతతలా వుంది. హోం మినిస్టర్ వచ్చాడు. వస్తూనే డి సి పి ని వివరాలు అడిగాడు. తన కొడుకు తప్పతాగి డ్రైవ్ చేసిన విషయం తెలిసింది. మిగితా బాధితుల గురించి తెలుసుకున్నాడు. అతనికి ఒకే కొడుకు. పెళ్ళైన చాల కాలం తర్వాత పుట్టాడని గారాబం చేసాడు. దానికి తోడు తన రాజకీయాల్లో తను ఎప్పుడూ బిజీ గా ఉండటం వలన కొడుకు బాగానే అదుపు తప్పాడనికూడా తెలుసు అయినా ఇప్పటివరకు తెలియని ఒకవిషయం ఆ క్షణంలోనే అర్ధం అయింది ఆయనకి
ప్రాణం ఎంత విలువో తెలుస్తోంది. అక్కడ ప్రాణాపాయ స్థితిలో వున్నది తన ఒక్కగానొక్క బిడ్డ కావటం వలన . . . ఒక మనిషిలో పశ్చాత్తాపం కలగాలన్నా, ఆలోచనలో మార్పు రావాలన్నా నెలలు, సంవత్సరాలు అవసరం లేదు, జరిగే సంఘటనలు,అనుభవాలు చాలు. దానికి విచక్షణ తోడైతే… హోం మినిస్టర్ ధనంజయ రావ్ ఇప్పుడు అదే స్థితిలో వున్నాడు.
అతనిలోని విచక్షణ పనిచేయడానికి కారణమైన సంఘటన జరిగింది.
వైదేహి కారణంగా…
తన కొడుకును ఉంచిన ఐ సి యు వైపు కదిలాడు. అక్కడి దృశ్యం చూసాడు. . క. . . ది. . . లి. . పో. . యా. . . డు.
తన కొడుకు రక్తం మడుగులో వున్నట్టు వున్నాడు. ప్రమాదం ఎంత తీవ్ర స్థాయిలో వుందో అర్థమవుతోంది.
మరో దృశ్యం తన కొడుక్కి రక్తం ఇస్తున్నది మరెవరో కాదు వై. . . దే. . హి
తన కోసం ఉదయం నుంచి ఎదురు చూసి, అర్థరాత్రి కూడా తన ఇంటికి వచ్చి, మహిళల సమస్య గురించి మాట్లాడాలని ప్రయత్నించిన వ్యక్తీ, దాహం అని చెప్పి మంచినీళ్ళు కూడా తాగకుండా హడావుడిగా వెళ్ళింది. తన బిడ్డకు రక్తం ఇవ్వడానికి…
మొదటిసారి అతనికి ఏడవాలని అనిపించింది.
తను ఒక విధంగా అవమానపరిస్తే, అదేమీ పట్టించుకోకుండా ఒక వ్యక్తి ప్రాణాలు కాపాడే వ్యక్తులు ఇంకా బ్రతికే వున్నారా?
బయట గొడవ జరుగుతోంది. మరొకప్పుడైతే తన దర్పాన్ని ప్రదర్శించేవాడు. కానీ ఇపుడు మౌనంగా ఉండిపోయాడు. ప్రముఖుల పిల్లలు యాక్సిడెంట్ లో చనిపోయన వార్తలు చదివాడు. మితిమీరిన వేగంతో వాహనాలు రోడ్ల మీద స్వైర్యవిహారం చేయడం తెలుసు, కానీ తనదాకా వస్తేనే కదా ఎవరికైనా తెలిసేది?
“సార్ ఎవరో శోధన గొడవ చేస్తున్నది. మన అబ్బాయికి కూడా రక్తం ఇవ్వకూడదని గొడవ చేసింది. వైదేహి మేడం చెప్పడం వల్ల ఆగిపోయింది. అరెస్ట్ చేసి పోలీస్ స్టేషన్ కు తరలించమంటారా?” అడిగాడు ఇన్స్పెక్టర్.
“వద్దు ” అన్నట్టు తల అడ్డంగా తిప్పాడు.
అతని మనసులో తెలియని ఆందోళన. అది కొడుకును అలాంటి పరిస్థితిలో చూడటం వల్లనా? వైదేహి తన కొడుక్కి రక్తం ఇవ్వడం వల్లనా? తనలో ఏ మూలో మానవత్వం ఇంకా మిగిలి వుండడం వల్లనా?
“సార్. . . మన అబ్బాయి అవుట్ అఫ్ డేంజర్ ” పి. ఏ వచ్చి చెప్పాడు.
“మిగితా వాళ్ళు ఎలా వున్నారు?” మొదటి సారి పాజిటివ్ గా ఒక ప్రజాప్రతినిధిగా,బాధ్యత గల హోం మంత్రిగా అడిగాడు.
పిఏ ఏదో చెప్పబోయాడు.
“ముందు వాళ్ళందరినీ స్పెషల్ వార్డ్ లో చేర్పించండి. ” “వాళ్ళకు సంబంధించిన కుటుంబాలవారికి కబురుపెట్టండి. వీలయితే మన వెహికల్స్ పంపి తీసుకు రండి. వాళ్ళ ట్రీట్మెంట్ కు అయ్యే ఖర్చు మనమే భరిస్తామని హాస్పిటల్ లో ఇన్ఫార్మ్ చేయండి. ” చెప్పాడు.
ఇదంతా శోధన వింటూనే వుంది. తన కెమెరాలో రికార్డు చేస్తోంది కూడా.
చీఫ్ డాక్టర్ రూం లో కూచున్నాడు హోం మినిస్టర్…
ఎందుకో మొదటిసారి అతను తీవ్ర ఉద్వేగానికి లోనవుతున్నాడు, యాక్సిడెంట్ లో గాయపడిన వారిని పరామర్శించాడు. ప్రాణం ఎవరికైనా గొప్పదే. . . అన్న జీవితసత్యం తెలుసుకోవడానికి అతనికి చాలా టైం పట్టింది. అధికారం,రాజకీయం ,తన కళ్ళ ముందు పొరలు గా ఏర్పడ్డాయి. కంటి ముందు వున్న ఆ పొరలే చాల మంది రాజకీయ నాయకులను కళ్ళున్న అంధులుగా మారుస్తున్నాయి.
బయట కారిడార్ లో నిలబడి వుంది శోధన. గాయపడిన వారి బంధువులు వచ్చారు. వారితో హోం మినిస్టర్ మాట్లాడుతున్నారు, వారికి ధైర్యం చెపుతున్నారు.
హోం మినిస్టర్ లోని మార్పును గమనిస్తోంది శోధన. బహుశా కొడుక్కి జరిగిన యాక్సిడెంట్ అతనిలో మార్పు తీసుకువచ్చి వుంటుంది.
ఇక తనకు ఇక్కడ పనిలేదు అనిపించింది. . . ఎందుకంటే బాధితులకు హోం మినిస్టర్ న్యాయంచేస్తాడు. ఒక్కసారి పశ్చాత్తాపంతో మారినవాడు మరో సారి తప్పు చేయడు.
తను వెళ్లిపోవాలి తను చేయవలిసిన ముఖ్యమైన పని మరోటి వుంది.
ఎందుకో వెళ్ళే ముందు ఒక్కసారి వైదేహిని కలిసి వెళ్లాలని అనిపించింది. మళ్ళీ ఈ టైం లో డిస్ట్రబ్ చేయడం ఎందుకు అనిపించింది. హాస్పిటల్ బయటకు వెళ్లబోతుంటే ఎవరో పిలిచినట్టు అనిపించింది. వెనక్కి తిరిగి చూస్తే హోం మినిస్టర్.
“ఒక్కసారి నాతో రాగలరా?” అడిగాడు హోం మినిస్టర్
మౌనంగా అతడిని అనుసరించింది శోధన.
*****
అదే సమయంలో సికింద్రాబాద్ రైల్వే స్టేషన్ లో రైలు దిగి బయటకు వచ్చాడా యువకుడు.
పదేళ్ళ క్రితం అదే స్టేషన్ లో ఆకలితో వారం రోజులు కడుపును కాళ్ళలో పెట్టుకుని ఆకలి బాధను పంటిబిగువున అనుభవించిన వ్యక్తి అతను బన్ కోసం చిల్లర వెతుక్కుని అవి లేక పంపులో నుంచి వస్తోన్న వేడి నీళ్ళు తాగిన దృశ్యం గుర్తొచ్చింది.
అతను స్టేషన్ బయటకు వచ్చి ఓ ఆటోవాలాకు ఓ ఫోటో చూపించి “ఈ అమ్మాయి మీకు ఎక్కడైనా కనిపించిందా?” అని అడిగాడు.
అతని పేరు విశ్వక్. . .
అతని చేతిలో వున్న ఫోటో శోధనది. . .
బ్రహ్మదేవుడు తథాస్తు దేవతల వంక చూసాడు.
బ్రహ్మదేవుడు తను రాయకుండా వదిలేసిన శోధన తలరాతను రాయడానికే వచ్చాడా?
*****
హోం మినిస్టర్ శోధన వైపు చూసాడు. చాలా చిన్న వయసు, తన రాజకీయ అనుభవమంత కూడా లేని వయసు. కానీ ఆ కళ్ళలో పట్టుదల కనిపిస్తోంది. నిజాయితీ కనిపిస్తోంది.
“చెప్పమ్మా తప్పు జరిగిపోయింది, ఆ తప్పుకు ఇప్పుడు హాస్పిటల్ లో వున్న నా బిడ్డను పోలీసులకు సరెండర్ చేసి అరెస్ట్ చేయించమంటావా?”
“హోం మినిస్టర్ గా అధికారంతో అడగడం లేదు, ఒక తండ్రిగా అడుగుతున్నాను. ఈ యాక్సిడెంట్ లో గాయపడ్డవారికి పూర్తి న్యాయం చేస్తాను. ఒక వేళ వారు ప్రాణాలు కోల్పోతే నేనే స్వయంగా నా బిడ్డను పోలీస్ లకు అప్పగిస్తాను. అలా కాక ఈ సమస్య సమిసిపోతే నా బిడ్డ తప్పును నేను సరిదిద్దుతాను. అంతే కాదు హోం మినిస్టర్ గా ఈ యాక్సిడెంట్స్ కు అడ్డుకట్ట వేస్తాను, అర్థరాత్రి స్పెషల్ డ్రైవ్ లు నిర్వహించేలా చర్యలు తీసుకుంటాను చట్టాన్ని కట్టుదిట్టం చేస్తాను. పబ్స్ విషయంలో, స్పీడ్ డ్రైవ్ విషయం లో డ్రంక్ అండ్ డ్రైవ్ విషయంలో కేర్ తీసుకుంటాను. ”
“ఇది ఓ రాజకీయ నాయకుడి వాగ్దానం కాదు. ఓ తండ్రిగా నా తప్పును సరిదిద్దుకుని, హోం మినిస్టర్ గా నా బాధ్యత నిర్వహించుకోవాలనే స్వార్థం. ”
“నువ్వెవరో కానీ జనం కోసం అర్థరాత్రి ధైర్యంగా వచ్చావు, నా బిడ్డకు రక్తం ఇస్తోన్న ఆ మహాతల్లి ఎవరో కానీ నా బిడ్డను బ్రతికిస్తోంది. ఇంత కంటే చెప్పటానికి ఏమీ లేదు తర్వాత నీ ఇష్టం” హోం మినిస్టర్ తను చెప్పవలిసింది చెప్పాడు.
నిర్ణయాన్ని శోధనకు వదిలి పెట్టాడు.
శోధన ఎక్కువగా ఆలోచించలేదు. హోం మినిస్టర్ చెప్పినదానిలో ఉన్న నిజాయితీ గురించి ఆలోచించింది. కొన్ని సార్లు చట్టం కన్నా, ధర్మం ముఖ్యం మారిన మనిషిని నిలదీయడం కన్నా అభినందించడం సంస్కారం అన్న ఓ రచయిత మాటలు గుర్తు చేసుకుంది.
తను చేయవలిసిన పనులు చాలా వున్నాయి వాటికి హోం మినిస్టర్ సహకారం కూడా తనకు అవసరం.
తెలివైన వారు శత్రువులు లేకుండా చేసుకోవాలి. . .
“సార్. . . నేను వచ్చిన పని పూర్తయింది. మీ మాటలు నమ్ముతున్నాను. మీ అబ్బాయి త్వరగా కోలుకోవాలని, ఈ ప్రమాదంలో ఎవరూ విషాదంలోకి వెళ్ళకూడదనీ కోరుకుంటున్నాను. మీలా ప్రతి మంత్రీ ఆలోచిస్తే చాల సమస్యలు సమిసిపోతాయి మాలాంటి వాళ్ళ అవసరమే ఉండదు ఈ సమాజానికి వస్తాను సర్” అంది రెండు చేతులు జోడిస్తూ.
ఆ రెండు చేతులు పట్టుకుని “కృతఙ్ఞతలు ఎలా చెప్పాలో తెలియడం లేదు నాకు ఆడపిల్ల వుంటే నా బిడ్డ నీలానే వుండేదేమో, నీకు ఎప్పుడైనా నాతో పనిపడితే నిస్సంకోచంగా అడుగు నీకు తండ్రి లాంటివాడిని, నాకు కొడుకుతో పాటు కూతురు కూడా వుందని అనుకుంటాను. ” సిన్సియర్ గా అన్నాడు.
“థాంక్యూ. . . నేను అడిగానని వైదేహి మేడంతో చెప్పండి” అంటూ ఇందాక పంజాగుట్ట సెంటర్ లో తీసిన వీడియో క్లిప్స్ చిప్ హోం మినిస్టర్ కు ఇస్తూ ఇక వీటితో పని లేదు” అంది.
నడిచి వెళ్తోన్న అగ్నితేజాన్ని చూస్తున్నాడు బయటకు వెళ్తోన్న శోధన వైపు చూస్తూ
ఆ క్షణమే స్ట్రిక్ట్ గా ఉత్తర్వులు తయారయ్యాయి.
ఒకటి అర్థరాత్రి దాటక ముందే పబ్స్ క్లోజ్ అవ్వాలి. తాగి డ్రైవ్ చేస్తే వెంటనే ఎలాంటి వారైనా అరెస్ట్ చేసి ఆ వెహికల్ సీజ్ చేయాలి. ముఖ్యంగా అమ్మాయిలను వేధించే వారి పట్ల సీరియస్ ఏక్షన్ తీసుకోవాలి. వైదేహి తన దగ్గరికి వచ్చిన విషయం గుర్తొచ్చింది.
ఒక సంచలనాత్మక మలుపుకు ఆ సంఘటన ఒక కారణం అయింది.
*****
స్మార్ట్ డిటెక్టివ్ ఏజెన్సీ. . .
చాలా మందికి పరిచయం లేని పేరు అది. డిటెక్టివ్ అనే పదం ఒకపుడు అపరాధ పరిశోదన నవలల్లో మాత్రమే కనిపించేవి. కానీ నయా జమానాలో వీటి పాత్ర, ప్రాముఖ్యత పెరిగిపోయింది. ఒకప్పుడు నేరస్తులను పట్టుకోవడానికి మాత్రమే ఉపయోగపడేవి ఈ డిటెక్టివ్ సంస్థలు కానీ ఇపుడు జనాలు చాలా పనులకు ఉపయోగించుకోవడం ప్రారంభించడం వలన ఈ డిటెక్టివ్ సంస్థలు కూడా ఒక పరిశ్రమల్లా మారాయి.
రజనీ పండిట్ లాంటి మహిళా డిటెక్టివ్ లు ఈ “డిటెక్టివ్” అనే పేరుకు న్యాయం చేస్తున్నారు.
ఆఫీసులో స్టాఫ్ మీద, పెళ్లి చేసుకోబోయే వధూవరులు ఒకరి మీద మరొకరు నిఘా వేసుకువడానికి కూడా డిటెక్టివ్ ఏజెన్సీ ఒక ఫ్లాట్ ఫాం గా మారింది.
కార్పోరేట్ ఆఫీసులలో స్టాఫ్ మీద నిఘా వేయడం దగ్గరి నుంచి భర్త/బార్య లు ఏం చేస్తున్నారో తెలుసుకోవడం వరకూ డిటెక్టివ్ లు సహాయ పడుతున్నారు.
అలా మూడేళ్ళ క్రితం మొదలైంది. . . ఈ స్మార్ట్ డిటెక్టివ్ ఏజెన్సీ.
చాలా కేసుల్లో విజయం సాధించింది. ముఖ్యంగా తన క్లయింట్ నమ్మకాన్ని వమ్ము చేయలేదు. అందుకే విశ్వసనీయత కోసం ఆ డిటెక్టివ్ ఏజెన్సీ ని నమ్ముకుంటున్నారు చాలామంది ఈనాడు.
ఉదయం పదిగంటలు. . .
రిసెప్షన్ లో వున్న మాధురి ఆ వారం స్వాతి వీక్లీ తిరగేస్తోంది. అందులో వచ్చే”ఈ శీర్షిక మీదే” అంటే ఆమెకు చాలా ఇష్టం. అందులో ఎన్నో సరదా ప్రశ్నలు, సమాధానాలు ఉంటాయి అవి చదవడం సరదా ఆమెకి. సరిగ్గా అప్పుడే మిసెస్ మన్మథ రావ్ లోపలికి వచ్చింది. నలభై ఏళ్ళు వుంటాయి. అయినా ముప్పయిలా కనిపించాలన్న తాపత్రయం ఆమెలో కనిపిస్తుంది.
ఆమెను చూడగానే గుర్తు పట్టింది మాధురి.
“హలో మేడం ఎలా వున్నారు?” అడిగింది చిరునవ్వుతో.
“ఫైన్ డిటెక్టివ్ సాగరిక లేరా?” అడిగింది మిసెస్ మన్మథరావ్.
“వస్తారు పార్కింగ్ లో మేడం పార్క్ చేసిన స్కూటి లో నుంచి ఎవరో మేడం గాగుల్స్ కొట్టేసారు. అవి సింగపూర్ నుంచి మేడం బావ పంపించినవి ఆ కేసు ఇన్వెస్టిగేషన్ చేస్తున్నారు” అంటూ చిన్నగా నవ్వి “మేడం మీరు స్వాతి లో ఈ శీర్షిక మీరు చదువుతారా?” అడిగింది ఉత్సాహంగా.
“అప్పుడప్పుడు ఏం?” అడిగింది మిసెస్ మన్మథరావ్.
“డిటెక్టివ్ షాకయ్యేదెప్పుడు? ప్రశ్నకు సమాధానం తన బైక్ ను ఎవరో కొట్టేసినపుడు” అని నవ్వింది.
అపుడే డిటెక్టివ్ సాగరిక అక్కడికి వచ్చింది. ఎదురుగా కనిపిస్తున్న మిసెస్ మన్మథరావ్ ని చూస్తూ “గుడ్ మార్నింగ్ మేడం నేనే మిమ్మల్ని కలుద్దామని అనుకున్నాను ఈ లోగా
“మీ గాగుల్స్ పోయాయా?” నవ్వుతూ అడిగింది మిసెస్ మన్మథ రావ్.
సాగరిక మాధురి వంక చూసింది.
“సారీ మేడం ఏదో సరదాకి “నసిగింది మాధురి.
సాగరిక అదేమీ పట్టించుకోకుండా “రండి మేడం” అంది. ఇద్దరూ లోపలి నడిచారు
“చెప్పండి మేడం మీకు పూర్తీ రిపోర్ట్ ఇచ్చాను రికార్డు వాయిస్ కూడా వుంది” “ఇప్పుడు ఏం చేద్దామని అనుకుంటున్నారు?” అడిగింది సాగరిక.
“ఏం చేయమంటారు?” అడిగింది మిసెస్ మన్మథ రావ్.
“నేనెలా చెప్పగలను మేడం, కొందరు ఈ ఆధారాలను విడాకుల కోసం ఉపయోగించుకుంటారు,” “మరికొందరు భర్త ను దారిలోకి తెచ్చుకోవడానికి ఇంకొందరు”. . అని ఆగింది సాగరిక.
“చెప్పండి సాగరిక ఇంకొందరు?”
ఒక్క క్షణం మౌనంగా వుండిపోయి అప్పుడు చెప్పింది సాగరిక. . “బ్లాక్ మెయిల్ చేయడానికి. ”
“నేను నా భర్తను,ఈ సాక్ష్యాలను అందుకోసం ఉపయోగించుకోవాలని అనుకుంటున్నాను” అంది మిసెస్ మన్మథ రావ్.
ఒక్క క్షణం ఏం మాట్లాడలేకపోయింది సాగరిక ఎందుకంటే తాము ఇచ్చే సాక్ష్యాలను చట్ట విరుద్దంగా ఉపయోగించుకోవడానికి సాగరిక వ్యతిరేకం.
మన్మథరావ్ కు బుద్ధి చెప్పడానికో, తన కాపురం చక్కదిడ్డుకోవదానికో, లేదా చట్టపరంగా విడిపోవడానికో తను సేకరించి సాక్ష్యాలు ఉపయోగించుకుంటుందనుకుంది ఈమే కాదు ఎవరికైనా అలా ఉపయోగపడాలని మాత్రమే కోరుకుంటుంది సాగరిక .
కానీ ఈవిడేవిటిలా మాట్లాడుతోంది ఇలా అతడిని బ్లాక్ మెయిల్ చేసి ఏం చేస్తుంది.
“ఏంటి సాగరిక ఆలోచిస్తున్నారు? కట్టుకున్న భర్తను బ్లాక్ మెయిల్ చేస్తానన్న నన్ను చూస్తోంటే ఆశ్చర్యంగా ఉందా?” అడిగింది.
“ఈ ప్రపంచంలో ఆశ్చర్యం కలిగించే విషయాలు మాయమయ్యాయి మేడం ఒక మనిషి నిజాయితీగా వుంటే ఆశ్చర్యం, ఒక వ్యక్తి నిజాయితీగా ప్రేమిస్తే ఆశ్చర్యం” అంది నిర్లిప్తంగా సాగరిక.
“ఒక మనిషిని చంపేస్తే ఉరి శిక్ష విధిస్తుంది మన న్యాయస్థానం మరి ఒక మనసును చంపేస్తే ఏ శిక్ష వుండాలి సాగరికా? మీరేమైనా చెప్పగలరా?” అడిగింది మిసెస్ మన్మథ రావ్.
ఆ ప్రశ్న అర్థం కానట్టు చూసింది సాగరిక.
“నా భర్త ఉమనైజర్ అయితే పెద్దగా బాధ పడను కానీ ఒక బ్రోకర్ అయితే, ఒక హంతకుడు అయితే, అమ్మాయిల బలహీనతలతో ఆడుకొని, వాడుకుని, వారిని విదేశాలకు అమ్మేస్తోంటే ?” సూటిగా అడిగింది.
“మీరు నా భర్త ఒకమ్మాయితో మాట్లాడిన మాటలు వినిపించారు,ఫోటోలు సంపాదించారు, సాక్ష్యాలు ఇచ్చారు కానీ ఆ అమ్మాయి నేను నియమించిన అమ్మాయే అని మీకు తెలుసా? ఆమె ఒక సెక్స్ వర్కర్, మన్మథరావ్ లాంటి వాళ్ళ చేతుల్లో మోసపోయిన అమ్మాయి” అంటున్న ఆమె మాటలకి షాకింగ్ గా చూసింది సాగరిక
“అవును నేను చెప్పేది నిజం సాగరికా ఒకప్పుడు మన్మథ రావ్ చేతిలో మోసపోయిన మరో అమ్మాయి వత్సల అంటే నే. . నే ” చెప్పింది నిశ్శబ్దాన్ని శబ్దంగా మారుస్తూ.
సాగరిక మౌనంగా ఉండిపోయింది.
“ఈ ప్రపంచంలో ఏ మగాడైనా అమ్మాయిల విషయంలో సెక్స్ పరంగానే అలోచిస్తారన్న నమ్మకం నాది. కొందరు మగాళ్ళు ఇందుకు మినహాయింపు కావచ్చు. ప్రేమ పేరుతో మోసం చేసి మొహం చాటేసే వారిని క్షమించవచ్చేమో కానీ ఆ ప్రేమను అడ్డు పెట్టుకుని అమ్మాయిల అవసరాలను, బలహీనతలను కాష్ చేసుకోవాలని అనుకునే వారిని క్షమించకూడదు సాగరిక” అంటు ఒక్క నిమిషం మౌనంగా ఉండి… “నా భర్త కేవలం నన్ను మోసం చేసి పరాయి వ్యక్తితో సంబంధం పెట్టుకుంటే బార్యగా స్పందిస్తాను లేదా నిస్సహాయంగా నాలో నేనే కుమిలిపోతాను కానీ నాలాంటి అమ్మాయిల జీవితాలతో ఆడుకుంటూ వుంటే ఒక మహిళగా స్పందిస్తాను, భధ్రకాళిలా వాళ్ళ అంతు చూస్తాను ”
ఆమె మాటల్లో కోపం కంటే ఆవేదన కనిపించింది సాగరికకి వెంటనే “సారీ మేడమ్ మీరు కేవలం మీ భర్త ఎఫయిర్స్ తెలుసుకోవడానికే ప్రయత్నిస్తున్నారని అనుకున్నాను మిమ్మల్ని హార్ట్ చేసి ఉంటే క్షమించండి మీరు చేస్తున్న పని మంచిదే ఎవిడెన్స్ మీ దగ్గరే వున్నాయి ఇప్పుడు నేనేం చేయాలో చెప్పండి” సిన్సియర్ గా అంది సాగరిక,
ఏం చేయాలో చెప్పింది మిసెస్ మన్మథ రావ్.
“వన్ సెకన్ మేడం. . “అంటూ పర్స్ లో నుంచి డబ్బు తీసి ఇచ్చింది.
“ఇదేమిటి?” అడిగింది వత్సల
“మీరు ఇచ్చిన ఫీజు మీరు చేస్తున్న మంచి పనికి ఫీజు తీసుకోకూడదని నిశ్చయించుకున్నాను” చెప్పింది సాగరిక.
“ఆ డబ్బు మన్మథరావ్ దే మీరు ఇలాంటి మంచి సంస్థలు నడపాలంటే డబ్బు వుండాలి కదా. అలాగే మీ కష్టానికి తగిన ఫలితమూ వుండాలి కాదనకుండా తీసుకోండి” అంటూ లేచింది వత్సల.
ఫస్ట్ కిక్ . . కాస్ట్ లీ పబ్ రాత్రి పది దాటి పది నిముషాలు
కుర్రకారుకు కిక్కు ఎక్కించి వాళ్ళను మరో ప్రపంచంలోకి తీసుకు వెళ్ళే స్వర్గం లాంటి నరకం.
బాగా డబ్బున్న వాళ్ళు, సెలబ్రిటీల పిల్లలు, చీకటి మాటున బిజినెస్ చేసే వారికి అది ఒక అడ్డా.
ఒక రాజకీయ నాయకుడి బినామీ అది. ఆ పబ్ ను టచ్ చేయాలంటే పోలీసులైనా కొద్దిగా ఆలోచిస్తారు. అక్కడ నిబందనలు ఎన్నికల్లో రాజకీయ నాయకుల వాగ్దానాల్లాంటివి.
ఆ పబ్ ముందు మన్మథరావ్ కారు ఆగింది. అందులో నుంచి మన్మథరావ్ దిగాడు. ఆ వెనుకే గీతిక దిగింది.
“అమ్మో నాకు భయంగా ఉంది అంది ఆ వాతావరణాన్ని చూసి కళ్ళను చక్రాల్లా తిప్పుతూ గీతిక.
“భయమెందుకు కాఫీ హౌస్ లో నుంచి పబ్ వరకూ వచ్చాం అంటే దీన్ని బట్టి నీకు ఏం అర్థమైంది. ?” అడిగాడు మన్మథ రావ్ గీతిక నడుం చుట్టూ చేయి వేసి దగ్గరికి లాక్కుంటూ.
“కాఫీ హౌస్ కు వెళ్తే, తర్వాత పబ్ కు వెళ్ళొచ్చని” అమాయకంగా అంది గీతిక
ఒక్క క్షణం తల పట్టుకుని “అలాకాదు బంగారం నువ్వు బాగా ఇంప్రూవ్ అయ్యావని, మన రిలేషన్ షిప్ బెడ్ రూం వరకూ వచ్చిందని దాని అర్ధం” పబ్ లోకి ఆమెను తీసుకు వెళ్తూ అన్నాడు.
“అమ్మో నాకు భయం”అంది భయం నటిస్తూ.
“ఒక్కసారి నేను చెప్పినట్టు వింటే భయం పారిపోతుందిలే. పద పబ్ లో వున్న మజా చూపిస్తాను” ఆమె వంక చూస్తూ అన్నాడు.
పబ్ వాతావరణం మరో ప్రపంచాన్ని తలపిస్తోంది.
ఓ పక్క ఆకలి కేకలు, కుప్ప తొట్టిలో అన్నం వెతుక్కునే దృశ్యాలు. మరో పక్క ఫైవ్ స్టార్ హోటల్స్. ఒకరిది ఆకలి సమస్య, మరొకరిది కోరిక సమస్య. లైట్స్, మ్యూజిక్, ఏరులై పారే మద్యం, నాన్ వెజ్ ఘమ ఘుమలు ఆ ప్రపంచమంతా మరో రంగులో కనిపిస్తుంది. చూసేవారికి వినోదం. . . అనుభవించేవారికి స్వర్గమే అది.
రూల్స్ కు విరుద్దంగా కూడా అక్కడ సౌకర్యాలు కరెన్సీ కి దొరుకుతాయి.
అందమైన వెయిట్రెస్ లు డబ్బున్న మగాళ్ళ వీక్నెస్ లను కాష్ చేసుకోగలిగే గొప్ప వ్యాపారం.
అక్కడ తాగుతున్నారు, తూలుతున్నారు, అరుస్తున్నారు, అమ్మాయిలతో చిందేస్తున్నారు.
కరెన్సీ వరదలా ముంచెత్తుతున్నది. చీకటి బేరాలు, నేరాల మీటింగ్ లు అక్కడ షరా మామూలే.
ఆ పబ్ ను సీజ్ చేసే ధైర్యం చేయలేదు ఎవ్వరూ ఇప్పటిదాకా. . . ఎందుకంటే అలా ధైర్యం చేసిన వాళ్ళు ఆఫీసర్లు అయితే యాక్సిడెంట్ లో చచ్చిపోతారు. మంత్రులైతే పదవులు కోల్పోతారు. ఇదీ ఆ పబ్ చరిత్ర అసలు ఆ పబ్ చతుర్వేదిది. రాజకీయమనే ముసుగులో వ్యాపార సామ్రాజ్యాన్ని విస్తరించుకున్న వ్యక్తి చతుర్వేది.
అతనికి ఉచ్చనీచాలు తెలియవు. . . డబ్బుకు ఏ రిలేషన్సూ వుండవు.
డబ్బుతో తప్ప. . . అతనికి ఏ రిలేషనూ లేదు. డబ్బు . . . డబ్బు. . డబ్బు అతనికి నచ్చిన మూడు విషయాలూ డబ్బే. అందుకే అతను ఏ పదవిలోనూ వుండటానికి ఇష్టపడడు.
సి. యం పదవిని ఆఫర్ చేసిన సున్నితంగా తిరస్కరించాడు. సి. యం అయినా ప్రతిపక్షాలకు భయపడాలి. ప్రతీ దానికి సమాధానం చెప్పుకోవాలి, స్వపక్షంలోని వ్యతిరేక వర్గాన్ని దారిలో పెట్టుకోవాలి . హైకమాండ్ కూ భయపడాలి కానీ రాజకీయ నాయకుడు అవతారంలో తను ఎవరికీ భయపడవలిసిన అవసరం లేదు. తన దగ్గర వున్న డబ్బు అందరినీ తనకే భయపడేలా చేస్తుంది.
ఏ పార్టీ అధికారంలో వుంటే వారికి చతుర్వేది నుంచి నిధులు సునామీలా తరలి వెళ్తాయి.
ప్రతిపక్షాలకు , చివరికి స్వతంత్ర ప్రజా ప్రతినిధులకూ నిధులు వెళ్తాయి అతని ఖజానా నుంచి.
అందుకే అతడిని వేలెత్తి చూపే సాహసం ఎవరూ చేయరు. రాజకీయ నాయకుల పుత్రరత్నాలు, బిజినెస్ మేగ్నేట్స్ వంశాంకురాలు అక్కడ హాయిగా రిలాక్స్ అవుతూఉంటారు .
అక్కడ కూర్చున్న ఆ హైక్లాస్ కుర్రాళ్ళ కళ్ళు అందమైన వెయిట్రెస్ మీద పడ్డాయి. “ఏయ్ బ్యూటీ ” ఒకడు పిలిచాడు.
వెయిట్రెస్ వచ్చింది “యస్ ప్లీజ్ సార్” అంది.
“నిన్ను చూస్తుంటే ఫుల్ కొట్టినంత కిక్ వస్తోంది నాతో డాన్సు చేస్తావా?” అడిగాడు ఓ రాజకీయ నాయకుడి కొడుకు.
“సారీ సార్. . మీకు ఏ డ్రింక్ కావాలో చెప్పండి సర్వ్ చేస్తాను. ”
“నాకు నీ అందం అనే డ్రింక్ కావాలి ” చెప్పాడతను.
ఆ వెయిట్రెస్ అక్కడి నుంచి వెళ్ళబోయింది. ఇక్కడికి వచ్చే వాళ్ళు అంతా బిగ్ షాట్స్ అని తెలుసు. వారితో గొడవ పడే సాహసం ఎవరూ చేయరు. విధి లేని పరిస్థితిలో అక్కడ పని చేయడానికి వచ్చింది ఆమె. కానీ ఆమెకి తెలుసు ఇలాంటి కామెంట్స్ నుంచి తప్పించుకోవడం తనకి కష్టమే అని. ఒక్కో సారి అడ్వాన్స్ అవుతారు.
ఒక్క క్షణం అ అమ్మాయికి ఏడుపు వచ్చింది. ఎక్కడ చూసినా ఈ ఎక్స్ప్లాయిటేషన్ తప్పదా?
“ఏయ్ బ్యూటీ నాక్కావలిసిన డ్రింక్ ఇవ్వనే లేదు” అక్కడికీ వచ్చాడు ఇందాకటి వ్యక్తి. అతని తండ్రి పేరున్న రాజకీయ నాయకుడు. తండ్రి రాజకీయ పలుకుబడిని తన కోరికలకు పెట్టుబడిగా పెట్టుకుంటాడు.
అతని పేరు వివేక్ అందరూ విక్కీ అంటారు.
“హలో విక్కీ ఏమిటి ఏదో డ్రింక్ అంటున్నావు మాకూ ఇస్తే మేమూ సిప్ చేస్తాంగా” అతని మిత్ర బృందం వచ్చింది.
“నాకు ఈ అమ్మాయి అందాన్ని డ్రింక్ లా సిప్ చేయాలని వుంది” చెప్పాడు విక్కీ.
“ఓహ్ నువ్వెంత లక్కీ మా విక్కీ నిన్ను సిప్ చేస్తాడట నీ టెన్ ఇయర్స్ శాలరీ ఒక్క నైట్ కే వస్తుంది” అన్నారు
కోరస్ గా.
ఆ అమ్మాయికి ఏడుపు వచ్చేసింది. కేవలం తండ్రిని బ్రతికించుకోవడానికి ఎక్కువ డబ్బులు వస్తాయని ఆశపడి ఈ పబ్ లో చేరింది.
ఆ అమ్మాయికి ఏడుపు తన్నుకు వచ్చేస్తోంది అంతే పరుగున వాష్ రూం లోకి వెళ్ళింది. గోడకు చేరిగిలపడి ఏడుస్తోంది.
“రేయ్ మనవాడిని రమ్మని హింట్ ఇచ్చేసిందిరా బెడ్ రూం కన్నా వాష్ రూం బెటర్ అని వెళ్ళింది. విక్కీ నువ్వు లక్కీ రా ” అంటూ ఫ్రెండ్స్ వెకిలి కామెంట్స్ చేసారు. విక్కీ అప్పటికే మూడో రౌండ్ లో వున్నాడు. ఒకమ్మాయిని పైశాచికంగా హింసించడమే కిక్ అనే భ్రమలో వున్నాడు. విక్కీ అడుగులు వాష్ రూం వైపు కదిలాయి.
అదే సమయంలో . . .
“యువర్ ఆర్డర్ ప్లీజ్ ” అంటూ అడిగింది తన ఎదురుగా వున్న మన్మథరావ్ ని శోధన.
వెయిట్రెస్ గెటప్ లో వుంది.
“వైన్ కన్నా విమెన్ ఎక్కువ కిక్ ఇస్తుందని విన్నాను,ఇప్పుడు చూస్తున్నాను. . . స్లీపింగ్ పిల్స్ వేసుకోకపోయినా మత్తు ఎక్కించే బ్యూటీ మీది” మన్మథ రావ్ శోధనకు మాత్రమే వినిపించేలా కామెంట్ చేసాడు.
“పాయిజన్ కూడా మంచి కిక్ ఇస్తుంది. వైన్ లో మిక్స్ చేసి తెమ్మంటారా?” చిన్నగా అతనికి మాత్రమే వినిపించేలా అంది.
ఆ మాటలు విని ఒక్క క్షణం షాకయ్యాడు. తనతో అంత ధైర్యంగా చెప్పిన వాళ్ళను అతను ఇంతవరకు చూడలేదు.
కోపంతో ఏదో అనబోయాడు. . . అప్పుడే గీతిక వాష్ రూం లో నుంచి వచ్చింది. వస్తోనే “సార్ వాష్ రూం లో ఎవరో అమ్మాయి ఏడుస్తోంది. . . నేను బయటకు వస్తోంటే కొందరు మగాళ్ళు లేడీస్ టాయిలెట్ వైపు వెళ్తున్నారు” అంటూ చెప్పింది.
ఆ మాటలు శోధన చెవిని చేరిన మరుక్షణమే రియాక్టయింది. వేగంగా ముందుకు కదిలింది. శోధన చేతిలోని ఖర్చీప్ కింద పడింది. అది గమనించిన గీతిక “మేడం మీ ఖర్చీప్” అంది, కింద పడిన ఖర్చీఫ్ ని శోధనకు తీసి ఇస్తూ దాని మీద “యస్”అన్న అక్షరాలు ఎంబ్రాయిడరీ చేసి వున్నాయి.
“మేడం ‘యస్’ అంటే ఏమిటి?” అడిగింది గీతిక ఆ ఖర్చీప్ వంక, దాని మీద వున్న ఆ “యస్”అన్న అక్షరాల వంక చూస్తూ.
“యస్” అంటే సత్యం ది ట్రూత్. . . అంటూ వాష్ రూం వైపు వెళ్ళింది.
వెయిట్రెస్ ఆగకుండా కారుతున్న కళ్ళనీళ్ళని తుడుచుకుంది. . . ఇంక ఈ ఉద్యోగానికి గుడ్ బై చెప్పాలి. ఇలా భయంతో బ్రతకకూడదు అనుకుంది. లేచి వాష్ బేసిన్ దగ్గరికి వచ్చి మొహం కడుక్కుంటూ ఉలిక్కిపడింది. అద్దంలో కనిపిస్తున్న మనిషిని చూస్తూ.
“హలో బ్యూటీ” అన్నాడు.
ఆమె మొహం ఎర్రగా మారింది. లేడీస్ టాయిలెట్ లో మగాడు.
“ఏం చేయను బ్యూటీ నువ్వు ఎక్కడుంటే నేను అక్కడే కదా.. నువ్వే కదా ఇక్కడికి వచ్చావు. నీ లాంటి బ్యూటీని షేర్ చేసుకోవడం ఇష్టం లేక. . నేనొక్కడినే వచ్చాను. ” వాష్ రూం తలుపు వేయబోతూ అన్నాడు.
ఆ అమ్మాయి భీతావహరిణి అయింది. భయంతో ఒక్కో అడుగు వెనక్కి వేస్తోంది. అప్పుడే వాష్ రూం తలుపు తెరుచుకుంది.
శోధన లోపలికి వచ్చింది. క్షణాల్లో అక్కడి సిట్యూయేషన్ అర్థమైంది.
ఆ అమ్మాయి వైపు చూసింది. . . వణికి పోతోంది.
“నువ్వెళ్ళు. . “. . చెప్పింది శోధన.
“హే హలో ఎవరు నువ్వు మధ్యలో నీ కమాండ్ ఏమిటి? ఇక్కడ శోభనం కోసం వెయిటింగ్” వెకిలిగా అన్నాడు వీక్కి.
“నేనున్నాగా మై హునా” అని చిలిపిగా కన్ను గీటింది. ఏం ఆ అమ్మాయి కన్నా అందంగా లేనా నేను” అంటూ ఆ అమ్మాయి వైపు తిరిగి వెళ్ళమని సైగ చేసింది.
ఆ అమ్మాయి రెండు చేతులు జోడించి అక్కడి నుంచి వెళ్ళింది.
శోధన హ్యాండ్ బాగ్ లో నుంచి స్కార్ప్ తీసి మొహాన్ని కవర్ చేసుకుంది.
“ఏంటి సిగ్గా స్కార్ప్ లో కూడా అందంగా వున్నావు “అంటూ విక్కీ శోధన దగ్గరికి వచ్చాడు.
“ఆడపిల్లలు అంటే నీకు ఇంత చులకనా?” అడిగింది శోధన.
“ఆడపిల్ల అగ్గిపుల్ల ఈ రెండూ వెలిగి, వెలుగుని ఇచ్చి ఆరిపోవడానికే” శోధన దగ్గరకి వస్తూ అన్నాడు విక్కీ.
“ఇప్పటి వరకూ ఎన్ని అగ్గిపుల్లలను గీసి పారేశావు?” శోధన అడిగింది.
“ఒక అగ్గిపెట్టె ఖాళీ అయింది. రెండో అగ్గిపెట్టెలో మొదటి అగ్గిపుల్లవి నువ్వే” నవ్వుతూ శోధన దగ్గరికి వచ్చాడు.
“అగ్గిపుల్ల ఒక్కసారి వెలిగి ఆరిపోయేలోగా తలచుకుంటే ఈ ప్రపంచాన్నే తగలబెడుతుంది” ఒక్కో అడుగు ముందుకు వేస్తున్న విక్కీ వంక చూస్తూ అంది.
అప్పటికే అతను శోధన దగ్గరికి వచ్చాడు. శోధన చేయి హ్యాండ్ బాగ్ లోకి వెళ్ళింది. లోపల వున్న పెన్ నైఫ్ ని బయటకు తీసింది. చాలా షార్ప్ గా వుంది. ఆమె చేయి వేగంగా కదిలింది.
ఆ వాష్ రూం లో పెద్ద కేక. . హృదయ విదారకమైన కేక . . . రక్తం ఫౌంటెన్ లా చిమ్మింది.
శోధన మొహం వాష్ రూం లోని ఎడమ వైపుకు తిరిగింది.
“మగాడు అంటే ఒక జెండర్ కానీ అదేదో అమ్మాయి శీలాన్ని గాయపరిచే పదునైన ఆయుధం అనుకునే వాడికి ఇలాంటి శిక్ష తప్పదు. ”
ఆమె మాటలు,అప్పటి వరకూ జరిగిన సంఘటన, శోధన స్కార్ప్ లో మాట్లాడినప్పటి నుంచి అక్కడ వున్నసీక్రెట్ కెమెరాలో రికార్డ్ అవుతోంది.
వాష్ రూం రక్తసిక్తం అయింది. అతని శరీరంలోని ఒక పార్ట్ . . . చిధ్రమైంది.
శోధన వెళ్తున్నప్పుడు పొరపాటున ఆమె చేతిలో వున్న ఖర్చీప్ కిందపడింది.
ఒక్కసారిగా రేగింది పబ్ లో కలకలం.
వాష్ రూం కు వచ్చిన ఎవరో అమ్మాయి వాష్ రూం లో రక్తం మడుగులో వున్న విక్కీ ని చూసి కెవ్వున కేకవేసింది. క్షణాల్లో ఆ సంఘటన పబ్ మొత్తం వ్యాపించింది. విక్కీ ఫ్రెండ్స్ భయంతో వణికి పోయారు.
చతుర్వేది పబ్ లో హత్యాప్రయత్నం . . . అదీ ఒక బిగ్ షాట్ కొడుకు మీద. పబ్ లోని జనం అంతా వాష్ రూం దగ్గరికి చేరారు. తీవ్రమైన రక్తస్రావం. . . అమ్మాయిలు ఆ దృశ్యం చూడలేకపోయారు. మగవాళ్ళు ఒక్క క్షణం వణికి పోయారు.
ఇందాకటి అమ్మాయి ఆ దృశ్యాన్నిచూసి షాక్ కు గురైంది. రక్తపు మడుగులో కొట్టుకుంటున్నాడు. అంబులెన్స్ వచ్చింది. పోలీసులు వచ్చారు.
అక్కడకి వచ్చిన మన్మథ రావ్ అక్కడి దృశ్యంతో పాటు మరోటి చూసాడు. వాష్ రూం లో ఖర్చీఫ్, దాని మీద “యస్”అన్న అక్షరం. ఒక్క క్షణం అతని మెదడు మొద్దు బారింది.
అంటే. . . ఆ అమ్మాయి? అతని మెదడు బ్లాంక్ గా మారింది. ఇప్పుడు తను దాని గురించి అలోచించి కూడా లాభం లేదు. అతను గీతిక వైపు చూసాడు. ఆమె ఖర్చీప్ ని గుర్తించలేదు. తను గీతికను గెస్ట్ హౌస్ కు తీసుకు వెళ్ళాలి. ఆ తర్వాత అక్కడి నుంచి జర్దార్ ఆ అమ్మాయిని ఎక్కడికి తీసుకు వెళ్ళాలో అక్కడికి తీసుకు వెళ్తాడు. అనుకుంటూ
గీతికను బయటకు తీసుకు వెళ్ళాడు.
విక్కీ తండ్రి కేంద్రంలో చక్రం తిప్పడానికి వెళ్ళాడు. తనకు కావలిసిన టెండర్ దక్కించుకోవడానికి అతను డబ్బును,లేదా అమ్మాయిని ఎర వేస్తాడు,ఈ రెండింటితో కాక అప్పుడప్పుడు బ్లాక్ మెయిల్ తోనూ తన పనులు సాధించుకుంటాడు.
ఇప్పుడు ఆ పనిమీదే అతను వచ్చాడు. సరిగ్గా అప్పుడే కొడుక్కి జరిగిన పరాభవం వార్త అతనికి చేరింది. వెంటనే హుటాహుటిన వెనక్కి వచ్చేసాడు.
******
అది కొందరి దృష్టిలో స్మశానం. ఇంకొందరి దృష్టిలో మరణానికి వేడ్కోలు చెప్పే చివరి మజిలీ. వైదేహి దృష్టిలో నిస్సహాయులకు నీడనిచ్చి, సేదతీర్చే అమ్మ ఒడి.
సమాధులు ఓ పక్క, కూరగాయల చెట్లు మరోపక్క, పూల చెట్లు ఇంకో పక్క, ప్రతీ సమాధి అక్కడ ఓ కథ చెబుతుంది. ప్రతీ కథ అక్కడ ఓ వ్యథ వినిపిస్తుంది .
అక్కడికి హోం మినిస్టర్ కారు వచ్చిఆగింది. కూరగాయలు కోస్తున్న వారు కొందరు, పూలు కోస్తున్న వారు మరి కొందరు, మొక్కలకు నీళ్ళు పోస్తున్న వాళ్ళు కొందరు. . ఉద్యానవనంలా కనిపిస్తోంది ఆ శ్మశాన వాటిక.
ఒక చల్లని ప్రదేశంలో ఉన్న సిమెంట్ బెంచీ మీద కూర్చోని వైదేహి తలసీమియా వ్యాధి గురించి, దాని తీవ్రత గురించి ఓ పత్రిక్కి ఆర్టికిల్ రాస్తోంది. తను చేసే ఈ అక్షర యుద్ధాన్ని ఎవరు గుర్తించక పోయినా ఏదో ఓ రోజు దీని అవసరాన్ని గుర్తిస్తే చాలు అన్నది ఆమె ఫీలింగ్.
హోం మినిస్టర్ కారు రావడంతో అక్కడ హడావుడి మొదలైంది.
ఆ రోజు హాస్పిటల్ లో ఆ సంఘటన జరిగాక వైదేహి హోం మినిస్టర్ కొడుక్కి రక్తం ఇచ్చి వెళ్ళిపోయింది. కనీసం తనకు కృతజ్ఞత చెప్పే అవకాశం కూడా ఆమె హోం మినిస్టర్ కు ఇవ్వలేదు.
వైదేహి ఎదురు వెళ్ళి సాదరంగా ఆహ్వానించింది. రెండు చేతులు జోడించి నమస్కరించాడు హోం మినిస్టర్. అతని వెంట అతని కొడుకు కూడా వచ్చాడు. బహుశా మృత్యు ముఖం వరకూ వెళ్లి రావడం వల్ల కాబోలు, లేదా ఒక సంఘటన మన మీద ఒక్కోసారి తీవ్రమైన ప్రభావాన్ని చూపిస్తుంది.
కారణం ఏదైనా అతను మారాడు ఆ మార్పుని స్పష్టం గా కనిపిస్తోంది ఆమెకి.
“మేడమ్! మీ ఋణం తీర్చుకోలేను, ఏమీ చేయకుండా ఏదో ఆశించే ఈ రోజుల్లో ఎంతో చేసి ఏమీ ఆశించకుండా మౌనంగా ఈ స్మశానంలో కూర్చోని హాయిగా ఏదో రాసుకుంటున్నారు స్మశానాన్ని సైతం నందన వనంగా మార్చారు. ఇక్కడ వుంటే ఏంతో ప్రశాంతంగా అనిపిస్తోంది. మీరు చేసే సేవల గురించి తెలుసుకున్నాను. మీకు ఏ సాయం కావాలన్నా నేను చేయగలను” మనస్ఫూర్తిగా అన్నాడు హోం మినిస్టర్ ధనంజయరావ్.
“అది మీ సహృదయం , మీరు మారటం మీ సంస్కారాన్ని సూచిస్తుంది. ఈ ప్రపంచంలో తప్పులు చేయని వారు ఎవరు? కానీ వాటిని సరిదిద్దుకునేవారే గొప్పవారు. మీరు ఈ రాష్ట్రానికి రక్షణమంత్రి. దీని శాంతి భద్రతలు మీ చేతుల్లో వున్నాయి. వాటిని కాపాడితే ఈ రాష్ట్రం ప్రశాంతంగా వుంటుంది. ” అంది వైదేహి.
హోం మినిస్టర్ కొడుకు నిరంజన్ వైదేహి పాదాలకు నమస్కరించాడు. ఆశ్రమంలో వున్న వాళ్ళు గులాబి మాలను అప్పటికపుడు తయారుచేసారు. దానిని హోం మినిస్టర్ కు ఇచ్చింది వైదేహి అంతేకాదు స్వయంగా తనుచేసిన పాయసం తెచ్చింది.
మొదటిసారి హోం మినిస్టర్ కు ఎంతో హాయిగా ప్రశాంతంగా అనిపించింది. వచ్చే ఎన్నికల్లో పోటీ చేయకుండా రాజకీయ జీవితానికి స్వస్తి చెప్పి ఇక్కడే వుండి పోవాలనుకున్నాడు.
సరిగ్గా అపుడే అతనికి ఫోన్ వచ్చింది.
ఆ ఫోన్ సిద్దప్ప నుంచి.
పబ్ లో చావుకు దగ్గరగా వెళ్ళిన విక్కీ తండ్రి.
“సరే వస్తున్నాను” చిరాగ్గా అనేసి ఫోన్ పెట్టేసాడు. తర్వాత వైదేహి వైపు తిరిగి వెళ్తున్నట్టు చెప్పాడు.
*****
శోధన ఫస్ట్ కిక్ పబ్ నుంచి బయటకు వచ్చింది. తన గురించి త్వరలో వేట మొదలవుతుందని తెలుసు, తనకు కావలిసింది అదే. తన టార్గెట్ ఎవరో తనే తెలుసుకోవాలి, యుద్ధంలో శత్రువు ఎవరో తెలియకుండానే ఆ శత్రువు కోసం చేస్తోన్న యుద్ధం అది.
స్కూటీ స్టార్ట్ చేసింది ఈ రోజు తను వెతకవలిసిన ప్రాంతం గోల్కొండ… శోధన మెదడులో ఆలోచనలు తన స్కూటీ కన్నా వేగంగా పరిగెడుతున్నాయి సిటీ లోని ప్రతీ అంగుళం గాలించాలి, తన శోభన ఆచూకీ తెలుసుకోవాలి. శోధన స్కూటీ గోల్కొండ వైపు వెళ్తోంది. స్కూటీ అటు వెళ్ళగానే ఓ అమ్మాయి బయటకు వచ్చింది ఓ నంబర్ కు డయల్ చేసింది.
“శోధన గోల్కొండ వైపుకు వెళ్తోంది జాగ్రత్త” అని చెప్పింది.
తర్వాత మొహానికి స్కార్ప్ కట్టుకుని పక్కనే పార్క్ చేసి వున్న కారు దగ్గరికి వెళ్లి కారు డోర్ ఓపెన్ చేసి కారును మన్మథ రావ్ గెస్ట్ హౌస్ వైపు పోనిచ్చింది.
ఆమె శోభన . . . సి బి ఐ ఆఫీసర్ శోభన.
శోభన కళ్ళు తడిబారాయి. అవి చెల్లెలు శోధన జ్ఞాపకాల తాలూకు గుర్తులు అని అర్థమైంది.
దీపావళి రోజు చిచ్చుబుడ్లు కాల్చడానికి భయపడే శోధన ఇప్పుడు రివాల్వర్ తో శత్రువులను అతి సునాయాసంగా చంపేసి వస్తోంది. అది కేవలం తన వల్లనే
ఒక మహా యజ్ఞంలో తను శోధనను భాగస్వామిని చేసింది కానీ ఇంకా తన కళ్ళకు శోధన పాపాయిలా నే కనిపిస్తోంది. చిట్టి పొట్టి గౌనుతో తనను పట్టుకోవడానికి అడుగులు వేస్తూ పరుగెత్తుకు వచ్చిన శోధన.
“ఎక్కడున్నానో చెప్పుకో” అన్నప్పుడు పెద్ద పెద్ద కళ్ళతో, అమాయకపు చూపులతో తనను పట్టుకోవాలని ప్రయత్నిస్తున్నప్పుడు ముచ్చట వేసేది. అందుకే తనే దోరికి పోయేది అప్పుడు చాలా ఇష్టంగా .
“దొరికి పోయావ్. . . దొరికి పోయావ్” అని తానే అక్కని కనిపెట్టేసినట్లు భావించి విజయగర్వంతో చప్పట్లు కొట్టేది.
ఆదమరిచి తన ఒడిలోనే పడుకున్నప్పుడు ఆ అమాయకపు మొహాన్ని చూస్తే ముద్దొచ్చేది.
“నా చిట్టి తల్లీ, నా గారాల చెల్లీ నన్ను క్షమించు. ఈ మహా యజ్ఞంలో నిన్ను భాగస్వామిని చేసినందుకు” మనఃస్ఫూర్తిగా చెల్లెలికి మనసులోనే క్షమాపణ చెప్పుకుంది శోభన.
అదే సమయలో. . .
రైల్వే స్టేషన్ రద్దీగా వుంది , రాత్రి పదకొండు దాటింది, రైలు ఫ్లాట్ ఫారం మీద ఆగింది.
స్టేషన్ బయట హడావుడి మొదలైంది. చలి ఎక్కువగా వుండడం మూలాన కొందరు ఆటోవాలాలు ముడుచుకుని పడుకున్నారు. స్టేషన్ లో నుంచి ఒకతను బయటకు వచ్చాడు. . . వయసు నలభైకి పైగానే వుంటుంది.
లావుగా వున్నాడు, పెరిగిన గడ్డం. . ఆ చూపుల్లో కొట్టొచ్చినట్టు క్రూరత్వం కనిపిస్తుంది. భుజానికి లగేజీ బ్యాగ్ వేలాడుతుంది.
ఇంకా ఉంది….
రచన: రామా చంద్రమౌళి

సుమ రమణవైపు సాలోచనగా చూచి. . ఇతనేం అమాయకుడు కాదు అనుకుంది.
“స్పష్టమైన ఆలోచనలే ఉన్నాయికదా రమణా నీకు. ఇంకేం ముందుకు పోవడమే. . చెప్పు నువ్విప్పుడేమి చేయాలనుకుంటున్నావో”
“ఎప్పుడు కూడా భార్య భర్త మధ్య ప్రొఫెషనల్ కాంగ్రుఎన్సీ ఉండడం అవసరం అని నేను భావిస్తా సుమా. ఒక డాక్టర్ భర్త. . డాక్టర్ భార్య. . ఏకత ఉంటుంది కదా. పరస్పరం అర్థం చేసుకునే అవకాశం ఎక్కువగా ఉంటుంది కూడా. అందుకే బాగా గమనించావా సివిల్ సర్వీసుల్లో కూడా ఈ మధ్య ఐ ఎ ఎస్ లు ఐ ఎ ఎస్ లనో, ఐ పి ఎస్ లనో పెళ్ళి చేసుకుంటున్నారు. అవగాహన బాగుంటుంది. ఏమంటావ్”
“గో ఎహెడ్”అని సుమ ఒక నిర్ణయం పూర్తయిన తృప్తతను ప్రకటించింది ముఖంలో.
రమణ లేచాడు ఇసుకలోనుండి.
సుమ కూడా లేచి నిలబడి “చాలా రెలీఫ్ గా అనిపిస్తోందిగదా. స్పష్టత ఏర్పడింది”అంది.
“ఔను సుమా. . ఇక వెల్దాం. నువ్వు సింగపూర్ రావడం మొట్టమొదటిసారికదా. ఈ సెంటొసా అనే చిరు ద్వీపం కేవలం పర్యాటకులను అలరింపజేసేందుకే రూపొందించబడి నడుపబడుతోంది. సింగపూర్ దేశం యొక్క ప్రధాన ఆదాయం కేవలం పర్యాటక ఆతిధ్య రంగం ద్వారానే చేకూరుతోంది. అందుకే ఎటు చూచినా అన్నీ హోటళ్ళు, రెస్టారెంట్స్, షాపింగ్ సింటర్స్. . ఇలా. చిత్రమైన విషయమేమిటంటే ఇక్కడ ప్రసిద్ధ పరిశ్రమలేవీ లేవు కాని ప్రపంచ ప్రఖ్యాత ఎలక్ట్రానిక్ ఉత్పత్తులన్నింటినీ విక్రయించుకునేందుకు సకల ఆధునిక వసతులతో కూడిన మార్కెటింగ్ ప్లాట్ ఫాం మాత్రముంది. ఎవరైనా ఇక్కడ తమ ఉత్పత్తులను ‘ధరల పొటీ’ పద్ధతిపై విక్రయించుకోవచ్చు. ‘వరల్డ్ మార్కెట్’ సృష్టి అనేది సింగపూర్ ప్రభుత్వం ఎంతో ముందుచూపుతో తమ ప్రజలకోసం చేసిన ఒక వరం. టూరిజం. . మార్కెటింగ్. . ఈ రెండే ఈ జాతిని నిలబెట్టి పోషించే ప్రధాన ఆదాయ మార్గాలు. ప్రభుత్వమెప్పుడూ కేవలం ప్రజల గురించే యోచిస్తూంటుంది. మన దేశంలోవలే నిరంతర రాజకీయ అనుత్పాదక వ్యూహాలతో, కలహాలతో, దాడి ప్రతిదాడులతో వృధా కాలక్షేపం చేయదు. ఇప్పుడు మనం ఒక ఎం ఆర్ టి రైల్ లో వెళ్దాం. రైల్వే స్టేషన్ లన్నీ అన్ మ్యాన్ డ్. అంటే మనుషులెవరూ ఉండరు. అదేవిధంగా రైళ్ళుకూడా అన్ మ్యాన్ డ్. రైళ్ళలో డ్రైవర్, టికెట్ కలెక్టర్ వంటి స్టాఫ్ ఎవరూ ఉందరు. ఇదో విజయం. ఈ అచీవ్ మెంట్ కు కారణం తెలుసా. కేవలం క్రమ శిక్షణ. ప్రజలకూ, ప్రభుత్వానికీ ఉన్న దేశ భక్తి. అంకిత భావం. “చెబుతూనే ఉన్నాడు రమణ. ఈలోగా అతను ఒక టికెట్ వెండింగ్ మషీన్ నుండి రెండు టికెట్లు తీసుకున్నాడు. . స్టేషన్ నిశ్శబ్దంగా. . కొద్దిమంది ప్రయాణీకులతో. . ఎవరికివారే. . నియమిత స్థానాల్లో నిలబడి. . అన్నీ డిస్ప్లే బోర్ద్ లు. ఏ విషయనికైనా ఎవరినీ ముఖతః అడుగకుండా సురక్షితంగా వెళ్ళిపోగల సౌకర్యం.
చూస్తూండగానే కొద్దిపాటి మెత్తని చప్పుడుతో వచ్చింది రైలు.
ఆటొమేటిక్ గా తలుపులు తెరుచుకుని. . క్షణ కాలంలో ఎక్కి. . లోపల అంతా ఏర్ కండిషన్ డ్ వాతావరణం. ఒక నిముషంలో స్టార్ట్. సిల్క్ గుడ్డపై నున్నని పాము జారిపోతున్నట్టు ప్రయాణం. స్వర్గంలో ఉన్న అనుభూతి.
“థాంక్యూ రమణా. . ఈ అనుభవం గొప్పగా ఉంది”అంది సుమ ఆనందంతో పొంగిపోతూ.
రమణ అలా కిటికీలో నుండి బయటకు చూస్తున్నాడు.
* * *
టాక్సీ కార్లో వెళ్తూంటే సింగపూర్ రోడ్లన్నీ దేదీప్యమానమైన లైట్లతో వెలిగిపోతున్నాయి.
దూరంగా ఎంతో ఎత్తుగా సింగపూర్ జాతీయ చిహ్నం. . సింహం తల. భీకరంగా. పలుచని ఎరుపు, పసుపు, నీలి రంగుల్లో మెరిసిపోతూ,
నోట్లోనుండి విరజిమ్ముతూ జలధార ధారాపాతంగా.
ఎంతదూరం కనబడుతుందో ఇది. కొన్ని కిలోమీటర్ల దూరమా,
అంతా ఇంత ప్రశాంతంగా ఉండడం. . ఇంత రద్దీ ఉన్న సమయంలోకూడా ఎవరికి వారు ఏదో ఒక అదృశ్య శక్తి నియంత్రిస్తున్నట్టు క్రమశిక్షణతో వెళ్తూండడం. . సుమను చకితురాల్ని చేస్తోంది. స్వర్గమంటే ఇదేనా. . అనుకుంది.
టైం చూసుకుంది. రాత్రి పదకొండూ పది. పన్నెండున్నరకు ఫ్లైట్.
ప్రక్కన రమణ. రమణ ఇంకో రెండురోజులుంటానన్నాడు సింగపూర్ లోనే ఏదో పనిమీద. తనొక్కతే వెళ్ళిపోతోందిప్పుడు. ఇండిగో విమానం.
“రమణా అయాం రియల్లీ త్రిల్డ్. సింగపూర్ నిజంగానే భూతల స్వర్గమనిపిస్తోంది. ఉక్కిరిబిక్కిరైపోతున్నాను. వచ్చేటప్పుడు పగలు కాబట్టి ఈ నగర శోభ కనిపించలేదు. ఇప్పుడు నిజంగా నేను ఒక దివ్యానుభూతిలో పరవశించిపోతున్నాను. ఈ అవకాశం నీవల్లనే సంభవించడంవల్ల నీకు ధన్యవాదాలు. “చిన్న పిల్లలా గడగడా మాట్లాడ్తున్న సుమను చూచి ముసిముసిగా నవ్వుకున్నాడు రమణ.
“ఒక కథ చెప్పనా. . దారి తెలియకుండా”అంది తన సహజ ధోరణిలో సుమ.
“ఊ. . ”
“నిన్న చెప్పానుగదా. . భారతదేశ సంస్థానాలన్నీ. . దాదాపు ఐదువందల చిల్లర. . భారత ప్రభుత్వంలో విలీనమైపోయిన తర్వాత. . దివాన్ జర్మనీదాస్ సాధికారికంగా రాసిన ‘మహారాజా’. . ‘మహారాణి ‘అనే రెండు పుస్తకాలు రాజుల అంతఃపురాల్లో జరిగిన వికృత శృంగార క్రీడలు, రాక్షస అక్రమ సంబంధాలు. . చదువుతున్నపుడు. . ఒకటి విను. మన నైజాం ప్రభువున్నాడుగదా. . ఆయన పరమ లోభి. ఎక్కడైనా ఆ లోభి లక్షణాలను ప్రదర్శించేవాడు. ఎంత నీచమంటే. . ఒకసారి కపుర్తలా సంస్థాన రాజు జగత్ జిత్ సింగ్ యొక్క విదేశీ భార్య ప్రేం కౌర్ , ఎంతో అందగత్తె. మనోడు గొప్ప శృంగార పురుషుడులే. ఆమె మీద ఈయనకు కన్నుబడ్డడి. ఎట్లైనా ఆమెను పొందాలని వాళ్ళిద్దరినీ తన హైదరాబాద్ కు అథిదులుగా ఆహ్వానించిండు. ఉన్న ఆ కొద్దిరోజులల్ల మనోడు రోజూ ఆమెను ఏదో రకంగా ఒంటరిగా లంచ్ కో, డిన్నర్ కో పిలిచి ఏదో ఒక ఆభరణాన్ని కానుకగా ఇచ్చి మనసులోని మాటను బయటపెట్టిండు. అనుకున్నట్టు తన కోరిక తీరిస్తే ఒక ‘డైమండ్’ను ఇస్తనని వాదాకూడా చేసిండు. ఆమె ఒరిజినల్ గా లండన్ కు చెందిన వ్యక్తి. కోహినూర్ వజ్రం, జాకబ్ డైమండ్ గురించి తెలుసామెకు. అందుకే ఈయన ఏ డైమండ్ ఇస్తడోనని ఒప్పుకుంది. నైజాం ఒక రాత్రి అనుకున్నట్టే ఆమెకు డైమండ్ ను ఇచ్చి అనుభవించిండు. ఐపోయింది. తర్వాత ఆమె తన కపుర్తలా సంస్థానానికి వెళ్ళిపోయింది భర్త జగత్ జిత్ సింగ్ తో కలిసి.
తర్వాత రాజభరణాల రద్దు. . ప్రీవి-పర్స్ బిల్లు. . రాజు చనిపోవడం. . తర్వాత నైజాం కూడా పరమపదించడం జరిగి ప్రేం కౌర్ తిరిగి తన స్వస్థలం లండన్ వెళ్ళిపోవడం. . కాలక్రమంలో ఆమె రాణీ స్టైల్ జీవితంతో ఆస్తి అంతా కరిగిపోవడం. . ఒకానొక దశలో వెనుకట నైజాం తనకు తనను పొంది తమ కలయికకు గుర్తుగా ఇచ్చిన డైమండ్ ను అమ్ముకుందామని జ్యువలరీ ఎక్స్ పర్ట్ ను సంప్రదిస్తే. . బాగా పరిశీలించి అది ఒట్టి గాజు ముద్ద అని తేల్చి చెప్పడం. . పాపం ప్రేం కౌర్ ఎవరికి ఏమి ఇచ్చి ఏది కానుకగా పొంది. . ఎలా మోసపోయి. . వ్చ్.
నీచం కదా. . పాపం.
మోసం చేయడానికీ. . మోసపోవడానికీ అంతస్తులతో, స్థాయితో అస్సలే పని లేదుకదా రమణా”అంది సుమ గంభీరంగా.
రమణ ఏమీ అనలేదు. మౌనంగా చూశాడామెవంక అభావంగా.
ఇప్పుదీ కథను ఈమె తనకు ఎందుకు వినిపించినట్టు. . అనుకున్నాడు.
సింగపూర్ ఏర్ పోర్ట్ వచ్చేసింది. బిలబిలమని ఇద్దరూ దిగి. . డిస్ప్లే బోర్డ్ దిక్కు నడిచారు.
ఆ ఏర్ పోర్ట్ లో సెల్ఫ్ బోర్డింగ్ సదుపాయముంది. టెరిమినల్-3కి వెళ్ళాలి.
గ్రౌండ్ ఎస్కలేటర్ పై నిలబడి. . ముందుకు వెళ్తున్నారు నిలబడే.
టెరిమినల్-3 కి పది నిముషాల్లో చేరి. . చెక్ ఇన్. . ఇండిగో కౌంటర్.
లగేజ్ ఏమీలేదు సుమకు. ఒట్టి హ్యాండ్ బ్యాగే. సెక్యూరిటీ చెక్ ఐపోయి ఇక గేట్ నంబర్ 22 కి వెళ్ళబోతూండగా,
“ఎందుకో దుఃఖంగా ఉంది రమణా. కారణం తెలియదు. మనసంతా మబ్బుపట్టిన ఆకాశంలా ఉంది. “అంది సుమ తనలో తాను గొణుక్కుంటున్నట్టు.
“నాక్కూడా. భారంగా ఉంది. ”
“దొంగ నవ్వులొస్తాయి రమణా. . కాని దొంగ దుఃఖాలూ, కన్నీళ్ళూ రావు”అంటూండగా సుమ కళ్ళళోనుండి నీళ్ళు జలజలా రాలి పడ్డాయి.
రమణ ఒక్క క్షణం ఆమె నీళ్ళు నిండిన కళ్ళలోకి చూచి. . నిజంగానే చలించి. ,
“మనుషుల మధ్య భౌతిక సంబంధాలెలా ఉన్నా కొద్దిదూరం కలిసి నడవడంవల్ల ఏర్పడే సాన్నిహిత్యం మాటలకందని ఓ అదృశ్య బంధాన్ని ఏర్పరచి. . ” ఇక మాట్లాడలేకపోయింది సుమ.
అవతల ఇండిగో విమానపు ప్రకటన స్క్రోల్ ఔతోంది తెరపై.
రమణ జేబులోనుండి తీసిన సుమ ఫ్లైట్ టికెట్ ను ఆమె చేతికిస్తూ దాంతోపాటు ఒక లావుగా ఉన్న కవర్ ను అందించాడు.
“ఇక వెళ్ళు సుమా. జాగ్రత్తా. టేక్ కేర్”అన్నాడు రమణ.
వాటిని తీసుకుని భారంగా, మెల్లగా 22వ గేట్ దిక్కు నడిచింది.
బోర్డింగ్ లాంజ్ లోకి వచ్చిన తర్వాత వెనక్కి తిరిగి చూచింది సుమ రమణ కోసం. అతను కనబడలేదు. వెళ్ళిపోయినట్టున్నాడు.
ఇంకా బోర్డింగ్ టైం ఉంది.
కూర్చుంది ఫైబర్ కుర్చీపై.
తలలో రమణ. . జానకి. . రవళి. . సెక్రెటేరియట్ లో చెప్పుతో కొట్టిన దృశ్యం. . అన్నీ జ్ఞాపకమొస్తూ వీడియో బొమ్మల్లా.
లోపల ఏదో అర్థంకాని శూన్యం.
పిలుపు. . క్యూ. . కదలిక. . ఏరోబ్రిడ్జ్ లోకి ప్రవేశం. . సీట్ నంబర్ 22 సి-6.
కూర్చుంది సుమ.
మనిషిపై. . నమ్మకం. . అపనమ్మకం. మధ్య సన్నని గీత. . వెంట్రుకవాసి. వెలుగుకూ చీకటికీ మధ్య సన్నని రేఖ. . సంధ్య.
హోస్టెస్ ప్రికాషన్స్ చెబుతోంది. . సీట్ బెల్ట్. . ఏర్ జాకెట్. . వగైరా.
అకస్మాత్తుగా సుమకు నైజాం నవాబు, ప్రేం కౌర్ జ్ఞాపకమొచ్చారు.
చటుక్కున లేచి హ్యాండ్ బ్యాగ్ ను తీసుకుని రెస్ట్ రూం లోకి వెళ్ళింది.
వెళ్ళి ఆతురతగా బ్యాగ్ ను తెరిచి రమణ ఇచ్చిన కవర్ ను విప్పి చూచింది. ఐదు వేయి రుపాయల కట్టలున్నాయి. ఐదు లక్షలు.
ఆమె మనసు ఆ క్షణం ఆకాశంలోనుండి రాలి పడ్తున్న నీటి బిందువులా ఉంది. చినుకు ఎక్కడ పడుతుందో ఎవరికీ తెలియదు.
స్త్రీ. . పురుషుడు. . దేహాలు. . దేహాంతర లోకాలు. . ఆత్మ. . అర్థంకానిది ఏదో.
ఫ్లైట్ టేకాఫ్ ఔతున్నట్టున్నది. రన్ వే పై భీకరమైన కీచుమని చప్పుడు.
సరిగ్గా. . ఆ క్షణం రమణ అదే ఏర్ పోర్ట్ లోని టరిమినల్ 4 డిపార్చర్స్ గేట్ దగ్గర అనురాధా బన్సల్ ను రిసీవ్ చేసుకునేందుకు నిరీక్షిస్తున్నాడు.
అనురాధా బన్సల్ ఐ ఎ ఎస్ తమిళ్ నాడులో ఉన్నత విద్యా శాఖ కమీషనర్. ముప్పై ఆరేళ్ళ వయసు. ఆన్ లైన్ చాటింగ్ ద్వారా పరిచయం.
‘అనురాధా బన్సల్. . పెళ్ళి చేసుకోడానికి తనకు పనికొస్తుందా’ అని పరిశీలన చేసుకోవడం ప్రస్తుతం రమణ పని.
చూస్తున్నాడు గేట్ దిక్కు.
ఫ్లైట్ దిగిన ప్రయాణీకులు గుంపులు గుంపులుగా వస్తున్నారు బైటికి.
రమణ కేవలం ఫోటోలో మాత్రమే చూచిన అనురాధా బన్సల్ ను గుర్తుపట్టేందుకు ఉద్వేగంగా ఎదురు చూస్తున్నాడు.
******
ఆర్ పి ఎఫ్ పోలీస్ స్టేషన్ తెరుచుకున్న సింహం నోటిలా భయంకరంగా. . చెమ్మ చెమ్మగా ఉంది.
అప్పటికే వకుళ ఎస్సైతో చేసుకున్న ఒప్పందం ప్రకారం ఆ గదిలోపల ఓ మూలన భయం భయంగా ఒదిగి కూర్చుని ఉంది.
జరుగబోయేది ఏమిటో ఆమెకు స్పష్టంగా తెలుసు.
ఒకటే ప్రశ్న వేసుకుంది వకుళ. తనిప్పుడు ఈ సింహం పంజానుండి తప్పించుకోగలదా, ? అని.
‘అస్సలే తప్పించుకోలేను ‘అని జవాబొచ్చింది.
ఓటమి అనివార్యమైనపుడు లొంగిపోవడమే తెలివైన నిర్ణయమని తను ఎక్కడో చదువుకున్నట్టు జ్ఞాపకం. కాబట్టి లొంగిపోదామని స్వచ్ఛందంగా వకుళ నిర్ణయించుకుంది.
మనిషి ఎప్పుడైనా లొంగిపోయేప్పుడు కొన్ని షరతులు పెడతాడు. వాటిని తు. చ తప్పకుండా పాటించే విశ్వాసాన్ని కోరతాడు.
వకుళ కూడా అలానే అడిగింది ఎస్సైగారిని.
ఒకటి. . తనకు సంబంధం లేకున్నా ఆ బరిబాత ప్లాట్ ఫాం పై దొరికిన యువకుణ్ణి తనకివ్వాలె. రెండు. . తనకు సత్వర ఖర్చులకుగాను ఓ ఐదువందల రూపాయలివ్వాలి.
ప్రతిగా వకుళ అను ఇరవై రెండేళ్ళ మిలమిలలాడే వయసున్న తను ఎస్సై కి లొంగి పడుకోవాలి ఒక్కసారి.
ఒప్పందం ఓకే ఐన తర్వాత ‘మనిషి దొంగ ‘అనే సిద్ధాంతంప్రకారం ఎస్సైని ముందే ఐదువందల రూపాయలను అడిగి తీసుకుంది.
ఏ మనిషైనా వానికుండే దుర్మార్గ లక్షణమేమిటంటే. . పని కాకముందొక మాట. జస్ట్ పని ఐపోగానే ఇంకొక మాట.
ఈ షరతులపై. . వకుళ పోలీస్ స్టేషన్ గదిలోపల వేచి చూస్తూండగా,
గదిలోకి రాగానే ఎస్సై తలుపులకు లోపలనుండి గొళ్ళెం పెట్టి. ,
పైన ఒక ఎలుగుబంటు దూకినట్టే.
వకుళ తుఫాన్ లో గడ్డిపరకలా వణికిపోయింది.
భీకరమైన తుఫాన్ వస్తున్నపుడు చెట్లు విరిగి నేలకొరిగిపోతాయి. భవనాలు కూలిపోతాయి. ఇతరేతర నిర్మాణాలు కొట్టుకుపోతాయి. కాని గడ్డిపరక మాత్రం ఊర్కే అటుఇటూ ఊగిసలాడి తుఫాన్ ఉధృతి తగ్గిన తర్వాత మళ్ళీ నిక్కి నిలబడి తలెత్తుకుని మనిషికి పడిలేవడంలోని కీలక రహస్యాన్ని ఒక పాఠంలా విప్పి చెబుతుంది.
ఐతే విషాదమేమిటంటే ప్రకృతి నిరంతరం మనిషికి పాఠాలను చెబుతూనే ఉంటుంది . కాని దుర్మార్గుడైన మనిషి ఆ పాఠాలను ఎన్నడూ వినడు.
అమెరికన్ ప్రముఖ కవి రాబర్ట్ ఫ్రాస్ట్ ఏం చెప్పాడంటే. . ‘బెంజమిన్ ఫ్రాంక్లిన్ స్థావర విద్యుత్తు. . విద్యుదావేశం గురించి తెలుసుకోవాలని అతనికోసం ఆకాశం ఎన్నిసార్లు ఉరిమిందో. ఐజాక్ న్యూటన్ భూమి గురుత్వాకర్షణ శక్తి గురించి తెలుసుకోడానికి ఎన్నిసార్లు ఆపిల్ పండ్లను రాల్చిందో యుగయుగాలనుండి. మనిషికి ప్రకృతి రహస్యాలను విప్పి చెప్పాలని సృష్టి నిరంతరం ప్రయత్నిస్తూనే ఉంది. కాని మనుషులు అంత తొందరగా ప్రకృతిని అర్థం చేసుకోరు. ఐనా తల్లివలె ప్రకృతి అలసిపోకుండా సంకేతాలను మనిషికోసం పంపుతూనే ఉంది. ‘అని.
వకుళ భరిస్తూనే ఉంది ఎస్సై రాక్షస రతిని. . పళ్ళు బిగపట్టుకుని. దుఃఖాన్ని మూసుకున్న కనురెప్పల వెనుక దాచుకుని.
రతికార్యమెప్పుడూ ఆనందకరమైందే. . ఎవరికైనా. ఐతే అది హృదయాన్ని స్పర్శించేదా. . హృదయాన్ని ఛిద్రం చేసేదా అన్నదాన్నిబట్టి అది ఆనందదాయకమా. . దుఃఖదాయకమా అన్నది నిర్ధారితమౌతుంది. అయిష్టత అనేది నరకం.
అక్కడ ఆ క్షణం ఒక పూవు నలిపేయబడింది.
ఒక అరగంట తర్వాత పోలీస్ స్టేషన్ లో ఆత్మరక్షణ తొందర మొదలైంది.
“ఏయ్. . తొందరగా ఆ బరిబాతగాన్ని తీసుకుని ఇక్కడ్నుండి చెకాఫ్ ఐపో. జల్ది. జల్ది ఐదు నిముషాలల్ల వెళ్ళిపోవాలె ఇక్కడినుండి. కమాన్. . తెల్లవారుతాంది. ”
భయం. . తప్పు చేసినోనికి తప్పు జరిగిన మరుక్షణం నుండే చచ్చేంత భయం.
“అరే రహీం. . ఇస్కో జల్దీ లేచలోరె. జల్దీ జల్దీ”
పది నిముషాల్లో రహీం వచ్చి”ఆటో ఆయా సాబ్. . బేజ్దూం ఓ బచ్చీకు”అని ఎస్సై ముందు నిలబడ్డం కనబడుతోంది.
వకుళ మనసు అప్పుడే నిప్పు అంటుకున్న దూదిగుట్టలా ఉంది. దహించుకుపోతోంది ఏదో లోపల.
ఎక్కడికి వెళ్ళాలి తనిప్పుడు. . వరంగల్లు నగరమే కొత్త. ఎప్పుడూ రాలేదు తనిక్కడికి. . కాని వెళ్ళాలి. . తప్పదు.
ఎస్సైకి ఎందుకో వకుళపై జాలి కలిగింది. అనుభవించడం వల్లనా. వ్చ్. . ఎక్కడికెలుతుందీమె. . నగరం కొత్తంటోంది కదా.
ఎదుట నిలబడ్డ ఆటోవాడు అడుగుతున్నాడు రహీం ను “కహా జానా సాబ్”అని.
ఔను. . కహా జానా. రహీం ఎస్సైగారి దిక్కు చూశాడు ప్రశ్నార్థకంగా.
“ఎంజీఎం కే పాస్”అన్నాడు ఎస్సై స్వయంగా. “దో లోగ్” అనికూడా.
“యాభై రూపాల్”
“సరే. . ఏ లో. . జల్దీ కరో. . లేచల్. అరే రహీం పక్డో. . ఓ మరద్ ఆద్మీకో. ఆటోమే లగావ్. “.
ఏమనుకున్నాడో ఏమోగాని ఎస్సైగారే ఆటోవాడికి డబ్బిచ్చి. . “ఏయ్ పోరీ. . వీణ్ణి గవర్నమెంట్ దవాఖాన ఎంజిఎం ల జాయిన్ చేయించు. నువ్వు అక్కడే లలితాదేవి గుడి వెనుకాల ఉన్న కస్తూర్బా గాంధి సత్రంల చేరు. బెస్టాఫ్ లక్. . పో. అరే పట్టండిరా వీణ్ణి”
అర్థమైంది వకుళకు.
ప్రక్కనున్న బట్ట సంచీని తీసుకుని నేలపై పడున్న యువకుని దగ్గరకొచ్చింది ఆతురతగా. ఆమెకు ఒక విషయం అర్థంకాలేదు. తనతో ఎస్సై’తన దగ్గర పడుకునే ‘ప్రతిపాదన తెచ్చినపుడు తను ఈ మనిషి తనకు కావాలనే కండిషన్ ను ఎందుకు పెట్టినట్టు. అసలు వీడెవడు. తనకు వాడు కావాలనే బుద్ధి ఎందుకు పుట్టినట్టు. అసలు తనకే ఒక ఠికాణా లేనప్పుడు. . వీని గురించిన బాధ తనకెందుకు.
ఏమో. . ఎందుకు పుట్టిందో ఆ బుద్ధి. చూద్దాం.
“పట్టు పట్టు”అని అందరూ ఆ యువకుణ్ణి లేబట్టి ఆటోలో వేద్దామని అనుకుంటూండగా. . అందరూ గమనించిన విషయ మేమిటంటే. . వాడు కళ్ళు తెరిచి చూస్తున్నాడు. కదులుతున్నాడు.
కళ్ళనిండా శూన్యం. పిచ్చిగా ఉందా చూపు. ఒంటిమీద అప్పుడు టకటకా హడావిడిగా చుట్టిన చిన్న తువాలు. . అంతే. అది తప్ప ఏ ఆచ్చాదనా లేదు మీద.
“అరే లేరా. . “అని గదమాయింపు.
ఉహు. ,
ఏ ప్రతిస్పందనా లేదు. తలతిప్పి చూశాడు ఊర్కే. . అభావంగా. ఈలోగా రహీం అతని చేయి పట్టుకుని లేపాడు యధాలాపంగా.
చిత్రం. . లేచి నిలబడ్డాడు. . కూలిన భారీ చెట్టు మళ్ళీ లేచి భూమిపై నిలబడ్డట్టు.
కండలు తిరిగిన భారీ విగ్రహం. దాదాపు ఆరు ఫీట్ల ఎత్తు. మనిషిలో అర్థంకాని ఏదో అద్భుతమైన ఆకర్షణ. ‘ఎవడో వీడు. . కాని ఏదో ఓ కథ ఉంది వీని వెనకాల. ‘అనుకున్నాడు ఎస్సై ఎందుకో.
అతనికి ఆ యువకుని విషయాన్నిగానీ, ఇంతకుముందు తను అనుభవించిన వకుళ విషయంగానీ ఆలోచించి అనవసరంగా తన విలువైన సమయాన్ని వృధాచేసుకునే ఓపిక లేదు. అందువల్ల అతనికి ఏ లాభంకూడా లేదు. తనకు వ్యక్తిగతమైన ఏదోఒక లాభం లేనిది ఏ పనినైనా అతను చేయడుగాక చేయడు.
అదీగాక ఇదొక గాలికి పోయే కంప. ,
మెల్లగా నడిపిస్తూంటే. . ఆ యువకుడు తానే స్వయంగా నడుస్తూ,
ఆశ్చర్యపోతూ, “అరే నీ పేరేందిరా”అన్నాడు ఎస్సై.
అతను మాట్లాడలేదు. తలెత్తి పిచ్చి పిచ్చిగా చూశాడంతే.
“మాటలు రావా”
“. . . . “ఉహు. . సమాధానం లేదు. ఒట్టి చూపే.
“ఏ ఊరు నీది. ?” పోలీస్ బుద్ధి.
“. . . . ”
“నీకెవ్వరూ లేరార. . ”
“. . . . ”
“ఏయ్ పోరీ. . వీడు ఇంతకు ముందే తెలుసా నీకు. ఎందుకు వీణ్ణి నీకు కావాలని పట్టుబడ్తున్నావ్”
“అమ్మతోడు సార్. తెల్వది వీడెవ్వడో. . కాని అయ్యో పాపమనిపించి. . ”
“ఉహూ. . పాపమనిపించా. . వాటంగున్నడు బాగ పనికస్తడనా. . ఊ. . ”
“సరే. . నడవండిక. . చలో”
వకుళ ఒక చేతితో బట్ట సంచీని తీసి చంకలో పెట్టుకుని మరో చేత్తో అతని చేయిని పట్టుకుని బయటికి నడిచింది. పోలీస్ స్టేషన్ వెనుకనుండి డైరెక్ట్ గా వెనుక గల్లీలోకి దారుంది ఇటునుండి చుట్టూ ప్లాట్ ఫాం మీదినుండి తిరిగి పోకుండా. ఆటో అక్కడికే వచ్చి ఆగి ఉంది.
బయటికొచ్చి అతన్ని ఆటోలోకి ఎక్కించి. . వకుళకూడా లోపలికి ఎక్కుతూండగా ఎస్సై వచ్చి “అరే రహీం ఈ వంద రూపాల్ కూడా ఇయ్యిర దానికి. . పాపమనిపిస్తాంది. “అని జేబులోనుండి ఒక వంద నోట్ ను ఇచ్చాడు రహీంకు. రహీం క్షణంలో ఉరికొచ్చి ఆమె చేతిలో నోట్ నుంచాడు.
కాని ఆమె వాటి దిక్కు చూచుకుంటే అవి రెండు వందరూపాయల నోట్లున్నాయి.
ఎందుకో రహీం దిక్కు దీనంగా, కృతజ్ఞతగా చూచింది వకుళ.
ఆమె తలంతా ఎవరో సుత్తె తో కొట్టినట్టుగా దిమ్ముగా మత్తుగా ఉంది.
“ఎక్కడికి వెళ్ళాలో అర్థమైందిగదా బాబూ”అంది అటోవాలాతో.
“తెలుసు మేడం. . ఎంజిఎం. . ”
ఆటో కదిలింది. మలుపు తరిగి రైల్వే స్టేషన్ ఆవరణలోకి రాగానే ఓరుగల్లు కాకతీయుల విజయతోరణం నిలువెత్తుగా. . ఒక యుద్ధ యోధుడు తలెత్తుకుని నింగిలోకి పొంగి నిలబడ్డట్టుగా కనిపించి. . ఒక పులకింత. . ఒళ్ళు గగుర్పాటు. లిప్తకాలం కన్నార్పకుండా చూచి,
ఆటో ఎడమదిక్కు తిరిగి. . ఇన్ కంటాక్స్ ఆఫీస్. సూర్య హోటెల్. . సునిల్ టాకీస్. . క్రిష్ణా కాలనీ. . ఆకారపొల్ల తోట. . చౌరాస్తా.
“ఎంతదూరం ఇక్కడినుండి ఎం జి ఎం ”
“ఎంత మేడం. . ఇంకో పది నిముషాలు. . ఏ ఊరు మీది”
“ఈ రాష్ట్రం కాదు. . చత్తీస్ గడ్”
“తెలుగెట్లచ్చింది”
“నేర్చుకున్నా. అవసరం దేన్నైనా నేర్పిస్తదిగదా”
“సార్ ఎంజిఎం కాడ కస్తూర్బా సత్రం ల దించుమన్నడెందుకు. ఎవలు లేరా మీకిక్కడ. ”
సంభాషణ. . అదొక్కటే మనిషిని మనిషితో సంధానించేది.
మాట. ఒక శక్తివంతమైన ప్రస్తారం.
మాట ఒక ఆయుధం. సన్యాల్ సార్ చెప్పేది నిరంతరం. ఆయుధాన్నీ, మాటనూ ఎప్పుడైనా చాల జాగ్రత్తగా, పదిలంగా, అనివార్యమైనప్పుడే ఉపయోగించాలని.
నిజమే.
తెలివిగల ఎగ్జిక్యూటివ్స్ చాలా తక్కువగా మాట్లాడుతూ ఎదుటి మనిషిని ఎక్కువగా వింటూ వ్యూహాలు రచిస్తారనీ, తంత్రాలు తయారు చేసుకుంటారనీ చదివింది తను శివ్ ఖేరా రాసిన ‘మీరు విజయాన్ని సాధించగలరు ‘పుస్తకంలో.
అప్పటిదాకా ఆమె ప్రక్కన కూర్చున్న అతన్ని గమనించనే లేదు. జ్ఞాపకమొచ్చి అతనివంక చూచింది. ఊర్కే అలా అటువేపు చూస్తున్నాడు.
నిజానికి ఎవరితను. ఎందుకు అలా రైల్ లోనుండి బయటికి తోసేయబడ్డాడు. చూడ్డానికి అంతా మామూలుగా ఆరోగ్యంగానే కనిపిస్తున్న ఇతని నేపథ్యమేమిటో. ఏమైనా ఇతను ఎందుకు మాట్లాడ్డంలేదు. అసలు మాటలు రావా. చెవులు వినబడుతున్నాయా. చెప్పినదాన్ని విని అర్థం చేసుకుంటున్నాడా. మొదట ప్లాట్ ఫాం పై దొరికినప్పుడు అపస్మారకంగా ఎందుకున్నాడు. ఫస్ట్ క్లాస్ కంపార్ట్ మెంట్ నుండి తోసేయబడ్డాడని పోలీస్ లు చెబుతున్నారుగదా. . అంటే ఇతని నేపథ్యం ధనవంతమైందా. ప్రయాణిస్తున్న క్రమంలో వెంట ఉన్న సహ ప్రయాణీకులే ఎవరైనా ఈ అఘాయిత్యానికి పాల్పడి ఇతన్ని వదిలించుకున్నారా. వదిలించుకోవాలనుకుంటే చంపేయాలిగదా. తోసేయడమెందుకు. అదీ సేఫ్ గా. . ప్లాట్ ఫాం పై. ఏ దెబ్బా తగులకుండా. ఐనా అతని కణత దగ్గర ఎస్సై చెప్పినట్టు ఆ చిన్న రంధ్రం. . పచ్చగా చుట్టూ ఆ మరక ఏమిటి. ఇతని పేరేమిటో.
మెల్లగా అతని తొడపై చేయి వేసి చూచింది.
దిగ్గుమని ఉలిక్కిపడి తనవైపు చూశాడు.
సైగ చేసింది ‘ఏమిటి ‘అన్నట్టు.
చూస్తున్నాడుగాని స్పందన లేదు. ఒట్టి బేలగా.
ఆమెకో చిత్రమైన సమస్య తోచింది. అతని ఒంటిపై బట్టలు లేవు. రాత్రి పోలీసోల్లు సమకూర్చి చుట్టిన ఒక్క తుండుగుడ్డే మొల చుట్టూ. ఇలా వెంట తీసుకుపోయి ఎక్కడైనా తను ఎలా గెటాన్ కాగలదు. బట్టలు కావాలి పాతవో. . కొత్తవో. . ఏవో. కాని డబ్బు. ?
తెల్లవారుతున్న ప్రాతః వేళ.
ఆటో వెళ్తూనే ఉంది. మెల్లగా. జెపిఎన్ రోడ్. పెట్రోల్ పుంప్. . స్టేట్ బ్యాంక్ ఆఫ్ హైదరాబాద్. . ఐసి ఐసి ఐ బ్యాంక్. . నిర్మల మాల్. . కరూర్ వైశ్యా బ్యాంక్. ,
“అన్నా ఒక హెల్ప్ చేస్తావా. ఇతన్ని చూస్తున్నవ్ గదా. ఒంటిపై బట్టలే లేవు. మనిషి పరిస్థితి బాగలేదు. అగ్గువలో ఎక్కడన్న పాత బట్టలు దొరుకుతయా”
ఆటో నడుపుతున్నవాడల్లా ఒక్క క్షణం చటుక్కున వెనుకకు తిరిగి అతనివంక చూచి. . “పాత బట్టలా” అని గొణుక్కున్నాడు సాలోచనగా.
ఎందుకో అతనికి పాపమనిపించింది. పైగా ఆమె అన్నా అని పిలిచిన పిలుపు అతన్ని కదిలించింది. మనుషుల్లో కొన్ని హృదయానుగతమైన పొరలుంటాయి. ఒక్కో పొర కింద ఆనంద విషాదానుభూతులూ, స్మృతులూ మరుగునపడి దాగి. ,
పోచమ్మ మైదాన్.
చౌరాస్తాలో గంభీర వదనంతో అశ్వారూఢయైన ఓ వీర వనిత. చూస్తేనే ఒక ఉద్వేగభరితమైన మహోద్రేకం పొంగుతూ. ,
“అన్నా. . ఎవరీమె”అనదిగింది అటో వ్యక్తిని వకుళ.
“ఆమె రాణీ రుద్రమదేవి. కాకతీయుల వీరవనిత”
మళ్ళీ ‘అన్నా’ అన్న ఆమె పిలుపు. . సంబోధన. కరిగిపోయాడతను.
ప్రక్కన ఆటోనాపుకున్నాడు.
తలెత్తి చూచింది వకుళ. పోతన టెలిఫోన్ భవన్. ప్రక్కనే గల్లీ.
ఆటో దిగి అతను వకుళ ప్రక్కన కూర్చున్న వ్యక్తిని క్షణకాలంలో పరిశీలనగా చూచి “నేనిప్పుడే వస్తానమ్మా. మా ఇల్లు ప్రక్క గల్లీలనే. ఇతనికొక ప్యాంట్ షర్ట్ తెస్త. ” అనుకుంటూ గబగబా వెళ్ళిపోయాడు పెద్దపెద్ద అంగలతో.
ఆశ్చర్యపోయింది.
నిజానికి ప్రక్కనున్న మనిషియొక్క ‘నగ్నత ‘ పెద్ద సమస్యే. ఎలా అని అప్పటినుండీ ఆలోచిస్తోంది.
‘నోరు మంచిదైతే ఊరు మంచిదౌతుందమ్మా’ అని సన్యాల్ సారే చెప్పిన మాట జ్ఞాపకమొచ్చింది.
మౌనంగా సాలోచనగా చూస్తోంది వకుళ చుట్టూ.
సమస్య తీవ్రమై ఉద్వేగభరితంగా ఉండి వేదిస్తున్నపుడు తెలివైనవాడు అదనపు ప్రశాంతతతో సంయమనం పాటిస్తూ వివేకంతో ఆలోచిస్తాడు. అదే చేస్తోందామె ఆ క్షణం.
ఎదురుగా ఇండియన్ ఆయిల్ పెట్రోల్ పంప్. . ఇటు దిక్కు రత్న హోటల్. కొద్దిగా చిక్కబడుతున్న రవాణా.
ఉన్నట్టుండి వకుళకు దుఃఖం ముంచుకొచ్చింది. . ఒక్క లిప్త కాలంలో రాత్రి జరిగిన నరక సదృశ అనుభవం మనసులో మెదిలి.
రేప్ అంటారా దాన్ని.
ఒక స్త్రీతో ఆమె ఇష్టానికి భిన్నంగా జరిపే రతికార్యాలన్నీ ‘రేప్ ‘లే ఔతాయా.
ఐతే తను జీవితంలో ఎన్నిసార్లు రేప్ చేయబడ్డట్టు.
ఒక్క క్షణం లో గతంలోని అడవులు. . గుట్టలు. . నదులు. . అజ్ఞాత జీవితాలు. . తండాలు. . గూడేలు. పశువుల్లో మనుషులు. . మనుషుల్లో పశువులు. . రక్తసిక్త బోసి పాదాలు. నెత్తురులోడుతున్నా పరుగు. . పరుగు. . కొయ్యలపై. . కొచ్చటి రాతి మొనలపై. . ఎందలు. . వానలు. . గజగజ వణికే చలిలో పశువుల కొట్టాల్లో దాక్కోవడాలు. . నమ్మిన తోటి మనిషే చాలా అనూహ్యంగా తోడేలులా పైబడి కుమ్మి కుమ్మి అత్యాచారం జరుపడాలు. ప్రశ్నించ వలసినవాళ్ళే ప్రశ్నింపబడే నేరాలు చేసి. . కంచే చేను మేస్తూ. . ఇక చెప్పుకోడానికెవరు. ఒకటి. . రెండు. . అనేకం. ఒకసారి చిగిపోయిన గాలిపటం ఇక ఎన్నిసార్లు చిరిగిపోయినా. . ఒక్కటే. ఎగరదది.
అసలు ఈ శీలమనేదేమిటి. ?
స్త్రీ శిలాన్ని కోల్పోవడమేమిటి. ?
ఒక్క భర్తతో తప్ప ఎంకెవరితోనైనా స్త్రీ సంభోగిస్తే శీలాన్ని కోల్పోయినట్టేనా. భర్త మాత్రం భార్య గాక ఎందరితో పడుకున్నా శీలం కలిగి ఉన్నట్టా. ఇష్టాయిష్టాలతో. . వ్యక్తుల తత్వ ప్రవర్తనలతో అభిరుచీ స్వభావాలతో సంబంధం లేకుండా ఇద్దరు. . స్త్రీ పురుషులు బలవంతంగా నైనాసరే పర శృంగార చేష్టలకు పాల్పడకుంటే వాళ్ళు సచ్చరిత్రులా.
రతికార్య పరంగా ఒక స్త్రీ భంగపడగానే. . ఒక గంభీర ఘంటసాల గొంతుతో ‘చెల్లీ. . నీ శీలమే చెల్లెను తల్లీ’ అని దిక్కుమాలిన పాటలను పాడించి. . స్త్రీని ఒక శాశ్వత విషవలయంలోకి నెట్టి. ,
ఛీ ఛీ.
వకుళకు ఎందుకో ప్రముఖ తమిళ కథకుడు. . జ్ఞానపీఠ పురస్కార గ్రహీత జయకాంతన్ రాసిన ‘అగ్నిప్రవేశం’కథ గుర్తొచ్చింది.
అందులో ఒక కాలేజ్ అమ్మాయి ఒక వర్షాకాల బీభత్స సాయంకాలం ఇంటికొస్తూ. . బస్ స్టాప్ లో ఎదురుచూస్తూ. . విధిలేక ఒకడి కార్లో లిఫ్ట్ ఇస్తే వెళ్తుంది. వాడు ఆ ఆమ్మాయిని రేప్ చేసి ఇంటిదగ్గర దింపేసి వెళ్ళిపోతాడు.
ఆ అమ్మాయి చింతాక్రాంతయై. ,
తల్లి. . స్త్రీ. . దయామయికదా. . గ్రహించి అడుగుతుంది. బ్రతిమాలుతుంది. స్నేహితురాలిగా భావించి అంతా చెప్పమంటుంది.
ద్రవించే సహజ గుణమున్న ఆడది గడ్డకట్టినట్టూ ఉండలేదు. చెబుతుంది తల్లికి అంతా.
విన్న తల్లి. . ముందు నువ్వు స్నానం చేసిరమ్మని కూతురుకు చెప్పి. . వచ్చాక వేడి అన్నం వడ్డించి. . చెబుతుంది. . “అంతా మరిచిపో. ఇప్పుడేమీ జరుగలేదు. మీద బల్లిపడితే ఏం చేస్తాం . స్నానం చేసి మరిచిపోతాం. ఇదికూడా అంటే. జస్ట్ లైక్ దట్. ఫర్గెట్. సీత అగ్ని పునీత ఐనట్టు నువ్వు స్నానానంతరం జలపునీతవు. “అని సాంబ్రాణి పొగ వేసి తలనిమురుతుంది.
అంతే.
ఇష్టంలేని బలవంత స్త్రీ సమాగమాలన్నీ ఇటువంటి విస్మరణీయ ఘటనలే.
తను జలపునీత. . అనుకుంది వకుళ.
మనసుకు అంటని మలినం. . కడుక్కుంటే పోయేదే.
“సిస్టర్. . “అని పిలుపు.
ఆటో డ్రైవర్ ప్రసన్నంగా ఎదుట.
చేతిలో ఉన్న ఒక ప్లాస్టిక్ కవర్ ను వకుళకిస్తూ,
“ఎక్కడ వేయిస్తావ్ వీటిని. . ఓ పని చేద్దాం. కస్తూర్బా సత్రం లోకి వెళ్ళిన తర్వాత లోపలే ఉన్న ఒక చెట్టుకింద. . పద”అని ఆటోను స్టార్ట్ చేశాడు మల్లీ.
గోపాలస్వామి గుడి బస్టాండ్. . ఎంజిఎం రెండవ గేట్. ఎస్బీఇ ఎటిఎం. ఇస్లామియా కాలేజ్ . చౌరాస్తా రాగానే ఆటోను సూటిగా ఒక గుడి ప్రక్కనుండి లోపలికి పోనిచ్చి ఆటోను ఆపి. “ఇదే. . ” అన్నాడు.
వకుళ దిగి. . యువకుణ్ణి చేయిపట్టుకుని దింపి. ,
వకుళ తన చిన్న సంచిలోనుండి పర్స్ ను తీసి. . యాభై రూపాయల నోటును ఇచ్చిందతనికి.
తీసుకుని. . అప్పుడిచ్చిన బట్టల సంచినీ, యువకుణ్ణీ తీసుకుని. . అటుప్రక్క నున్న బాదాం చెట్టు దగ్గరికి నడిపించుకు పోయాడు.
అతనిక్కూడా ఆశ్చర్యమేసింది.
ఇతను బెగ్గర్ మాత్రం కాదు. చూస్తూంటే ఏ ఉన్నత తరగతికో చెందిన బాగా చదువుకున్న వ్యక్తిలాగానే ఉన్నాడు. కాని సమస్య తెలియదు. ఎందుకు మాట్లాడట్లేదు. ఎందుకలా పరాకుగా మనలోకంలో లేని మనిషిలా ఉన్నాడు.
ఈమె ఇతనికేమౌతుంది. వీళ్ళెక్కడినుండొస్తున్నారు. ఏ దిక్కూ లేని వీళ్ళు ఈ మహానగరంలో ఎలా నిలదొక్కుకుంటారు.
పాపం. . అనిపించిందతనికి.
సుళువుగానే బట్టలేశాడు. సహకరించాడతడు.
బట్టలేసుకోగానే ఆ యువకునిలో ఒకరకమైన జీవకళ ఉట్టిపడింది. జుట్టు దువ్వుకొమ్మని తన జేబులోని దువ్వెన నిచ్చాడు. ఉహు. రెస్పాన్స్ లేదు. ఆటో అబ్బాయే దువ్వాడు నెత్తిని. చేయి పట్టుకుని వెంట నడిపించుకొచ్చి వకుళ ముందు నిలబెట్టి అప్పగిస్తూ,
“ఇతను తన పేరును మరిచిపోయినట్టున్నాడు. మనమే ఒక పేరు పెడదాం సిస్టర్. . ఊ. . గాంధి. . ఓకేనా. నాకైతే బాగుంది. . నీకు” అన్నాడు.
వకుళ తలూపింది.
“నాపేరు గోపాల్ సిస్టర్. ఇంతకు ముందు ఆటోను ఆపిన చూడు. . పోచమ్మ మైదాన్. . అక్కడే మా ఇల్లు. నేను ఈ సత్రం మనిషితో మాట్లాడి మీకు టెంపరరీ వసతి ఏర్పాటు చేస్త. తర్వాత మీరు మీ ఆలోచన చేయండి. నాతో ఏమైనా పనిబడితే నాకు ఫోన్ చేయండి. ఇదిగో ఇది నా మొబైల్ నంబర్. “అని ఒక కాగితాన్ని అందించాడు గోపాల్.
పది నిముషాల్లో వకుళ ఇంతకుముందు గోపాల్ పేరు పెట్టిన గాంధి తో కలిసి ఒక గదిలో చేరి,
కింద నేలపై గోడకొరిగి కూలబడింది.
గాంధి నిశ్శబ్దంగా ఆమె వెనుక వచ్చి చుట్టూ చూచి ఆమెకెదురుగా గోడకొరిగి కూర్చుని. . కాళ్ళు చాపుకుని,
అతన్ని ఆమె ఇక మొట్టమొదటిసారి చూడాలనే పరిశీలనాత్మకంగా, స్పష్టంగా, దగ్గరగా చూచింది.
గోపాల్ తొడిగిన బట్టలను వేసుకున్న తర్వాత గాంధి రూపురేఖలే మారిపోయాయి. ఎంతో హుందాగా, నిండుగా ఆరోగ్యంగా కనిపిస్తున్నాడు.
‘గాంధీ అందగాడే’అనుకుంది వకుళ చిన్నగా తనలోతానే నవ్వుకుంటూ.
సాధారణ పరిస్థితుల్లో ఐతే తాము ఇద్దరూ. . ఒక ఇరవైఎనిమిది, ముప్పై ఏళ్ళ యువకుడు, ఒక ఇరవై నాలుగేళ్ళ యువతి ఒకే గదిలో ఇలా ఒంటరిగా ఉంటే లోకానికిగానీ, వ్యక్తిగతంగా తమకుగానీ ఎలా ఉంటుంది. . అని పరిస్థితిని పరులకోణంలో ఆలోచించింది వకుళ.
భయమేసిందామెకు.
సందర్భాన్ని ఎప్పుడూ మనకోణంలో కాకుండా ఎదుటివాళ్ళ కోణంలో చూడ్డం వివేకవంతులు చేసే పని.
ఈ స్థితి మళ్ళీ రసాభాస కాకముందే గాంధీ విషయం. . ఇటు తన విషయం స్పష్టంగా తేల్చుకుని ఒక నికరమైన నిర్ణయం తీసుకోవాలి అనుకుంది.
అసలీ గాంధీ ఏమిటి.
వీడికి చదువు వచ్చా. వస్తే ఏ ఏ భాషలు వచ్చు. అసలు వీడి మెదడు సరిగా చుట్టూ ఉన్న సందర్భానికి ప్రతిస్పందిస్తోందా.
రాత్రి ప్లాట్ ఫాం పై మొదటిసారి చూచినపుడు అసలు స్పృహే లేని మనిషి తెల్లారేసరికి స్పృహలోకొచ్చి ఎలా శారీరకంగా మామూలు స్థితికి చేరుకున్నాడు. అంటే టైం గడుస్తున్నకొద్దీ ఇతనిలో ఏదైనా మెరుగుపడే అవకాశం పెరుగుతోందా.
“గాంధీ. . “అని పిలిచింది ప్రేమ, ఆప్యాయత కలగలిసిన స్వరంతో.
తల వంచుకుని నేలను చూస్తున్నవాడు తలెత్తాడు వెంటనే.
సైగ చేసింది ఇటురా అన్నట్టు.
రాలేదు.
చూస్తున్నాడు అలా శూన్యంగా.
తన సంచిలోనుండి ఒక పుస్తకాన్ని బయటకు తీసింది. కరేన్ బ్లుమెంతల్ రాసి ఒక నెల రోజుల్లో ప్రపంచ వ్యాప్తంగా మిలియన్ కాపీలమ్మిన. . ఈ మధ్యనే మరణించిన ‘ఆపిల్ ‘అధినేత స్టీవ్ జాబ్స్ ఆత్మ కథ అది. పుస్తకాన్ని గాంధీ ముందుకు విసిరింది దగ్గరగా. సరిగ్గా బుక్ అతని ముందు. . తనే చదువుదామని పెట్టుకున్నట్టు,
పుస్తకాన్ని చూశాడు. కళ్ళలో మెరుపు. . ఏదో.
ఆ వస్తువును పుస్తకమని గాంధీ గ్రహిస్తున్నాడా.
చేతితో తాకాడు దాన్ని. అట్టపైనున్న స్టీవ్ జాబ్స్ సజీవమైన ముఖం తన విలక్షణమైన రింలెస్ కళ్ళద్దాలగుండా గాంధీనే చూస్తున్నట్టు. ,
వకుళ చాలా మైక్రోస్కోపిక్ గా గాంధీ ఫీలింగ్స్ ను పసిగడుతోంది.
‘చాలా అరాచక తత్వంగలిగిన అసాధారణ ప్రతిభాశాలి స్టీవ్ జాబ్స్. ఆపిల్ కంప్యూటర్స్ ను తన ఐఫోన్ తో ఎవరూ ఊహించని ఆర్థిక విజయాల దిక్కు నడిపించి యాభై ఆరేళ్ళ వయసులోనే మృత్యువు ఒడిలోకి చేరినవాడు. రెండు విషయాలను చెప్పాడు జాబ్స్. ఒకటి. . మనిషిని అద్భుతమైన మానవీయ లక్షణాలతో ఆత్మప్రేరక చింతనతో మహోన్నత శిఖరాలవైపు నడిపించగల తాత్విక వారసత్వమంతా భారతీయ సంస్కృతిలో ఉంది అని. రెండు. . కార్యశూరుడు ఏరోజు పనిని ఆరోజే ముగించి. . నేను ఈరోజే చచ్చిపోతే ఏమిటి అని ప్రశ్నించుకుని. . తన మరణం వల్ల ఎవరూ ఏ రకంగానైనా నష్టపోకూడదన్న దృష్టితో పనిచేయాల’. . అని.
గాంధి పుస్తకాన్ని తన చేతిలోకి తీసుకున్నాడు.
చూస్తున్నాడు. సరిగానే. . కవర్ పేజ్ పైకి. . రీడబుల్ పద్దతిలోనే పట్టుకుని.
పేజీలను తిప్పుతున్నాడు. మామూలుగానే. అందరివలెనే.
చదువుతాడా.
“ఏం పుస్తకం గాంధీ అది” అంది వకుళ.
తలెత్తాడు. జవాబు లేదు. తెలుగు రాదన్నమాట.
“వాట్ బుక్ ఈజ్ థట్ మిస్టర్ గాంధీ”
కొన్ని నిముషాలు గడిచేయి.
“స్టీవ్ జాబ్స్” అన్నాడు చటుక్కున.
వకుళ షాక్ తో ఉక్కిరిబిక్కిరైపోయింది.
‘గాంధీ మాట్లాడుతున్నాడు. . గాంధీ మాట్లాడుతున్నాడు ‘. . అని బయటికి పోయి బిగ్గరగా అరవాలనిపించిందామెకు.
సరిగ్గా అప్పుడే బయట వర్షం ప్రారంభమైంది. ఆ విషయం వకుళకు తెలియదు.
“ఈజిట్ రెయిన్ మిస్టర్ గాంధీ ఔట్ సైడ్”అంది వకుళ ఇంగ్లీష్ లో.
వెంటనే అటు ఇటూ చూశాడు దేన్నో వెదుక్కుంటున్నట్టు. కళ్ళను స్తబ్ధింపజేసి ఏదో ఆలోచిస్తున్నట్టు సాలోచనగా దృక్కులు. . ‘గ్యాథరింగ్ హింసెల్ఫ్’ అన్నట్టు.
ఒకటి నుండి ఒక వేయి టెరాబైట్స్ మెమోరీ గల మనిషి ఒక సెకనుకు పదీ ఘాతం తొమ్మిది పేజీల వేగంతో జ్ఞాపకాలను స్కాన్ చేసుకుంటూ తనను తాను తవ్వుకునే సామర్థ్యంతో. ,
ఏమి చేస్తున్నాడతను. జ్ఞాపకం చేసుకుంటున్నాడా?
వర్షం పడి భూమి తడిచిన మట్టి వాసన వస్తోంది.
సకల ప్రత్యామ్నాయాలనూ సృష్టించగల మనిషి ఈ సహజ వర్షంలో తడుస్తున్న జీవవంతమైన మట్టి వాసనను మాత్రం సృష్టించలేడు.
వాసనను గ్రహించి “ఎస్. ఇటీజ్ రెయిన్”అన్నాడు చటుక్కున.
అని తను కూర్చున్న చోటినుండి లేచి కిటికీ దగ్గరకు వెళ్ళి చూస్తున్నాడు వర్షంలోకి.
నిర్ధారించుకుంది వకుళ. గాంధీ మెల్లమెల్లగా తన జ్ఞాపకాలను స్వాధీనంలోకి తెచ్చుకుంటున్నాడని.
సంతోషమేసింది ఆమెకు.
“డు యు నొ తెలుగు ”
తలను ఇటు తిప్పి “నొ”అన్నాడు.
“ఫ్రం వేర్ డిడ్ యు కం”
“ఐ డు నాట్ నొ”
“డు యు నొ వేర్ యు ఆర్ నౌ”
“ఐ డు నాట్ నొ”
“వాట్స్ యువర్ నేం”
“నేం. . మై నేం. . ఐ డు నాట్ నొ”
ఆగిపోయింది వకుళ. ఇక ఏమీ ప్రశ్నించలేదు. అలా ఊర్కే అతన్ని పరిశీలనగా చూస్తూ,
ఏదో ఉంది ఇతని వెనుకాల. . అనుకుంది ఒక నిర్ణయానికొస్తూ.
ఇతనికి ఇతర భౌతిక అవసరాల గురించిన స్పృహ ఉందా అనే సందేహమొచ్చిందామెకు. ఆకలి. . దప్పి. . నొప్పి. . దుఃఖం. . ఇవి.
“ఆర్ యు ఫీలింగ్ టు ఈట్ సంథింగ్”
“ఈటింగ్”. . ఆశ్చర్యం ముఖం నిండా.
సైగ చేసింది తినడం గురించి అభినయిస్తూ,
ప్రతిస్పందనే లేదు.
టైం ఎంతైందో. ?
సంచిలో నిన్నటినుండి సైలెంట్ మోడ్ లో ఉన్న మొబైల్ ఫోన్ ను బయటకు తీసింది.
ఆన్ చేసింది. . తెరపై. . అక్షరాలు. . ఎనిమిది పదిహేను నిముషాలు.
ఆలోచిస్తోంది వకుళ ఇక తను చేయవలసిందేమిటా అని.
ఒకసారి దవాఖానలో చూపించడం మంచిదా. లేక కాలం గడుస్తున్నకొద్దీ మెల్లమెల్లగా కోలుకుంటున్నవాణ్ణి ఇంకా ఒకటి రెండు రోజులు వేచిచూచి ఒక నిర్ణయం తీసుకోవడం సరియైందా. అనూహ్యంగా తటస్థపడ్డ ఈ గాంధీతో అసలు తనగురించిన విషయమే తను పూర్తిగా మరిచిపోయింది.
నిజానికి తనది ఒక ‘గ్రేట్ ఎస్కేప్’.
వెనుక సింహం వెంటపడి తరుముతూంటే ప్రాణ రక్షణకోసం ఎటుతోస్తే అటు కకావికలై పరుగెత్తీ పరుగెత్తీ దరీ దాపూ లేనిచోటికి వచ్చి పడ్డ చిన్న జింక పిల్లలా. ,
పరుగుపెడుతున్నపుడు విచక్షణ నశిస్తుంది. దృష్టంతా గమ్యం మీదే ఉంటుందిగాని ఆలోచన మీద ఉండదు.
దిక్కూ దారీ లేని అడవిగుండా వచ్చీ వచ్చీ ఒక అనిశ్చితిలో నిలబడ్డ తను ఇక భవిష్యత్తు గురించి ఒక స్పష్టమైన నిర్ణయం తీసుకుని అడుగు ముందుకు వేయాలి. వెలుగని నమ్మి ఒక సుదీర్ఘకాలం కీకారణ్య చీకట్లలో అన్వేషించీ అన్వేషించీ. . అలసి. ,
చిన్ననాటినుండీ తనకు జీవితమంటే యుద్ధరంగమే ఎందుకైంది. అందరిలా ఒక మైదాన ప్రాంత క్రీడాస్థలిలా ఎందుకు లేదు. అడవిలోనే పుట్టి అడవిలోనే పెరిగి. . అడవిలోనే తల్లిదండ్రులను కోల్పోయి. . అడవినీ, అరణ్య గర్భాన్నీ అధ్యయనం చేసి. . ఒక వేటలో ఎక్కడో తుపాకీని కాలుస్తే గుండు ఎక్కడికో వచ్చి పడ్డట్టు. ,
అకస్మాత్తుగా ఎదుట కొత్త జీవావరణం.
దాదాపు ఇరవై నాలుగేళ్ళ సాంగత్యం అడవితో,
పుట్టి పెరిగి. . అడవి అణువణువునూ ఆపోశన పట్టుకుంటూ తిరిగి. . ఒక సుదీర్ఘ అధ్యయనపూర్వక జీవితాన్ని గడిపిన తర్వాత అర్థమైన విషయమేమిటంటే. . ఈ దేశంలోని లోతట్టు ప్రాంతాల్లో నివసిస్తున్న ఆదివాసీ, గిరిజన, పర్వతప్రాంత జనమంతా తమ కొండలతో, చెట్లతో, నదులతో, సెలయేర్లతో, నేలతో మమేకమై తమకు నచ్చిన రీతిలో తాము సంతృప్తికరంగానే జీవిస్తున్నారు. కాని ప్రజాస్వామ్యం పేరుతో లక్షలాదిగా ఉన్న అడవిబిడ్డల ఓట్లకోసం రాజకీయ నాయకులు ఈ సహజ ప్రకృతి ప్రాంతల్లోకి చొరబడి మనుషుల్లో కాలుష్యాన్ని విరజిమ్మి వాళ్ళలో ఆపేక్షలనూ. . ఆశలనూ. . అనవసర కోరికలనూ పాదుకొల్పి అంతా చిన్నాభిన్నం చేశారు.
వాళ్ళకు సదుపాయాలనీ, ఇంకేవో సంక్షేమకర సౌకర్యాలనీ ఒట్టి కలలను చూపించి. . చివరికి స్వేచ్ఛగా అడవిలో జీవించే జంతువులను బోనుల్లో బంధించినట్టు రాజకీయాల విషకౌగిలిలో అమాయక అడవిబిడ్డలను తమ సహజ ప్రకృతిజీవనానికి దూరం చేశారు. రాజకీయం, వ్యాపార విస్తరణ, అభివృద్ధి, జీవన ప్రమాణాల మెరుగుదల పేరుతో క్రమ క్రమంగా ప్రకృతి వనరులపై కన్నేసి ఖనిజాలు, గ్రానైట్, ఇసుక, విలువైన కలప, ఇతర అడవి ఉత్పత్తులు వీటన్నింటినీ కార్పొరేట్ సంస్థలను ప్రవేశ పెట్టడం ద్వారా కబళించడం ఆరంభించి,
ఇప్పుడు తూర్పు మధ్య భారత దేశమంతా కోట్లమంది అరణ్యవాసుల హాహాకారలతో ఆక్రందనలతో అట్టుడికిపొతోంది.
ఎన్నడూ లేని భారీ పరిశ్రమలూ, పవర్ ప్రాజెక్ట్ లూ విస్తరిస్తూ అడవులనూ, అడవి మనుషుల బతుకులనూ ధ్వంసం చేస్తూ,
ఇప్పుడు దేశ దేహ కేంద్రకస్థానం రోగగ్రస్తమైపోయింది.
ఎదో జరగాలిప్పుడు.
ఈ ప్రచ్ఛన్న దోపిడి అంతమైపోవాలి.
కనీసం ప్రకృతి ఒడిలో యధేచ్చగా జీవిస్తున్న మనుషుల జోలికి పోకుండా వాళ్ళ మానాన వాళ్ళను బ్రతుకనిచ్చే కాలుష్యరహిత వ్యవస్థయినా కావాలి.
ఏర్పడుతుందా అది. సాధ్యమౌతుందా ఆ నిర్మల పర్యావరణాన్ని ప్రతిష్టించడం.
ప్రతిష్టించేందుకే ఇన్నాళ్ళూ అహర్నిశలూ శ్రమించీ శ్రమించీ. . అలసి అలసి. ,
కాని. ,
వకుళ కళ్ళుమూసుకుంది. ఒక ఆకాశాన్ని తనలో దాచుకున్న అనుభూతి.
బయట ఉధృతమౌతున్న చినుకుల చప్పుడు.
రాత్రి అనూహ్యంగా కదులుతున్న రైలులోనుండి ప్లాట్ ఫాం పైకి దూకినపుడు ఎదుట రెండడుగుల దూరంలో ఏముందో తెలియనంత దట్టంగా పొగమంచు. తర్వాత ప్రపంచంతో సకల సంబంధాలూ తెగిపోయి పొలీస్ స్టేషన్ లో బీభత్స అనుభవం. . మనసునిండా పొగమంచు, వర్షం. . అంతా చిత్తడి.
ఇప్పుడు మళ్ళీ చినుకు చినుకుగా మొదలై జడివానగా మారుతూ వర్షం.
వకుళ మనసులో తన తుపాకీ కదిలింది. గురిపెడ్తే ఎన్నడూ లక్ష్యం తప్పని తుపాకీ ఫైర్ తనది. దాదాపు పదిహేనేండ్లు శరీరంలో ఒక అంగమై, వెంట ఒక రక్షణై, ప్రాణాలు పోకుండా నిరంతరం రక్షించే ప్రాణమై. . వెంట ఉన్న తుపాకీ. ,
మనసు పోటెత్తుతున్న సముద్రమైపోయింది. కల్లోలం. . మహోగ్ర కల్లోలం.
ఏండ్ల పర్యంతం జరుగుతున్నది అతి సాధారణ కాంక్షకోసం ప్రజాపొరాటం.
జల్. . జంగజ్. . జమీన్.
తాగేందుకు కుండెడు నీరు. జానెడు ఉండేందుకు భూమి. పక్షిలా స్వేచ్ఛగా జీవించేందుకు ఒక అడవి. ఇవన్నీ ప్రతి అడవి జీవికీ జన్మతః సంక్రమించే సహజ హక్కులు. ఇప్పుడు వాటిని హరిస్తూ ప్రపంచీకరణ నేపథ్యంలో ఎక్కడెక్కడినుండో వచ్చి వాలిన పారిశ్రామిక గద్దలు. . లక్షల టన్నుల ఖనిజాన్ని తవ్వుకుపోతూ, పవర్ ప్రాజెక్ట్ లకు నదులకు నదులనే మళ్ళించుకుపోతూ. . అడవిని సామూహిక మానభంగం చేస్తున్న రాక్షస మూకల్లా దోచుకుంటూ. . దశాబ్దాల పర్యంతం సాగుతున్న కబళింతను అడ్డుకుంటూ, ప్రశ్నిస్తూ. ,
ప్రశ్న ఒక ఆయుధం. ప్రశ్న ఒక శతఘ్ని. పాట ఒక ఆయుధం. మనిషిలో లీనమై క్షిప్తమై అగ్నిమొలకై చైతంకెరటమై ప్రభవించేది అక్షరం.
అందుకే ఏండ్లకొద్ది సాగిన అరణ్య ఉద్ధరణ కార్యక్రమంలో చేసిన పనంతా. . అడవిబిడ్డలకు ప్రశ్నించే తత్వాన్ని నేర్పడం. అక్షరాన్ని నేర్పడం. ఆయుధాన్ని పట్టే అపురూప విద్యను నేర్పడం. మనిషిని బ్రతికించే. . అడవి పులకింపజేసే పాటను నేర్పడం.
పాట. ,
పాత జ్ఞాపకం రాగానే వకుళ పులకించిపోయింది.
‘ఏడబుట్టె. . ఏడికొచ్చె. . ఏడికొచ్చి ఏడచచ్చె. . హోళీ హోళీల రంగ హోళీ చెమ్మకేళీల హోళీ. ‘
ఎవరైన ఒక ఉద్యమకారుడు ఎంకౌంటర్లలో అమరుడైనపుడు. . తను ఈ పాటను అడవి కరిగిపోయేట్టు దుఃఖంతో అంతర్ముఖురాలై పాడుతూంటే అరణ్యం అరణ్యమంతా కనీళ్ళతో కరిగిపోయేది.
అడవిని వేదికగాచేసుకుని ఏండ్ల పర్యంతం ఒక తపస్సమాన చైతన్య క్రతువును బాధ్యతాయుతంగా కొనసాగించే ప్రతి అన్నా, ప్రతి యోధుడూ ఎక్కడినుండి అక్కడికి చేరుకున్నట్టు. ఎక్కడినుండి దేనికోసం సకల సౌఖ్యాలనూ త్యజించి వచ్చి నిమగ్నమైనట్టు. దేన్ని ఆశించి మరణానిక్కూడా సిద్ధపడి పోరాడుతున్నట్టు.
ఆ పోరాటంలో అసువులు పాస్తే. . ఏ వీరుడైనా ఎక్కడినుండి వచ్చి ఎక్కడ ఏ ప్రతిఘటనలో పాల్గొని అమరుడౌతాడో. . అన్న నిత్య ఘర్షణలోనుండి. . మృత్యువు అనివార్యమైనపుడు. . దుఃఖ సందర్భంలో ఉద్యమకారుల కన్నీటిని తుడిచేది పాట. ఊరడించేది పాట. తల్లివలె తలనిమిరేది పాట.
ఒక నిస్తబ్దత తర్వాత మళ్ళీ మనిషిని పునరుత్తేజితుల్ని చేసి మహోగ్ర కదన రంగంలో పునఃప్రవేశపెట్టేదీ పాటే.
దళంలో తనకు అప్పగించిన బాధ్యతల్లో ప్రధానమైనవి రెండు. ఒకటి దళ సభ్యులకు తుపాకీ ప్రయోగ శిక్షణ. రెండు. . తుపాకీ తూటాకన్న అతి శక్తివంతమైన పాటను అందరికీ పరిచయం చేస్తూ నేర్పడం. తను పాడితే పాట ఒక ఈటె. పాట ఒక ఫిరంగి. పాట ఒక శతఘ్ని. పాట ఒక ప్రళయం.
వర్షం చప్పుడుతోపాటు ఫెళఫెళమన్న శబ్దంతో ఎక్కడో పిడుగు పడింది.
ఉలిక్కిపడి వకుళ ఈ లోకంలోకొచ్చి. ,
అప్పుడు గమనించింది కిటికీ దగ్గర కూర్చున్న గాంధీని.
చాలాసేపు కిటికీలోనుండి వర్షాన్ని గమనిస్తూ ఉండిపోయిన తను అక్కడే గోడవెంట జారి కూర్చుని. ,
చేతిలో పుస్తకం. . స్టీవ్ జాబ్స్. . చదువుతున్నాడు. దీక్షగా కళ్ళనిండా కాంతితో ఆసక్తిగా చదువుతున్నాడు చిన్నపిల్లాడిలా.
రాత్రి అపస్మారకం. . ప్రొద్దున కళ్ళు తెరిచి స్పృహలోకి రావడం. . తర్వాత మాట్లాడ గల్గడం. . ప్రశ్నకు జవాబు ఇవ్వగల సంధానతను పొందగల్గడం. . ఇప్పుడు అక్షరాలను చదువగల్గడం.
మనిషి ముఖం నిండా ఏదో భాషకందని నిమగ్నత. . లోతైన గర్భత. . ఒక వింతకాంతి.
ఎవరితను.
వ్చ్. . తెలియదు. పూర్తిగా అగంతకుడు.
భారతీయ చింతనలో ఏ వ్యక్తయినా ఏదో ఒక నిర్దుష్టమైన కార్యనిర్వాహక ప్రమేయత లేనిది ఏ వ్యక్తీ మరో వ్యక్తికి అసలు పరిచయమే కాడు. ప్రతి ఇద్దరు వ్యక్తుల పరిచయానికీ ఒక ఉద్దేశ్యం, హేతువు, ఒక కార్యకారకం ఉంటుంది.
ఆ కోణంలో ఈ గాంధీ పరిచయాన్ని స్వీకరిస్తే తామిద్దరూ కలిసి ఏదైనా ప్రత్యేక కార్యం నిర్వహించవలసి ఉందా. సంయుక్తంగా దేన్నైనా సాధించవలసి ఉందా. శివుని ఆజ్ఞ లేనిది చీమైనా కదలదు అన్న భారతీయ విశ్వాసం ప్రకారం ఏదైనా దైవ సంకల్పం ఈ తమ పరస్పర పరిచయం వెనుక దాగిఉందా.
అతని ఒంటిపై ఉన్న బట్టలు అతనివి కాకపోవడంవల్ల చిత్రంగా ‘అన్ ఫిట్ ‘గా ఉన్నాయి. పెద్ద శరీరానికి చిన్న సైజ్ గుడ్డలు. టైట్. . తెలంగాణా భాషలో. . బట్టలతనికి కుత్తెమైనై. అందువల్ల ఏదో విదారకమైన భావన.
వర్షం తగ్గదు. ఈ గదిలో బందీగా ఉండడం ఎంతసేపు.
వాట్ నెక్స్ట్.
తర్వాత ఏమిటి. ఏంచేయాలి. ?
ఇదమిద్ధంగా ఏదీ తోచడంలేదు వకుళకు.
బయట ఏదో చప్పుడు. . ఎవరో గొళ్ళెం కొడుతున్నట్టు.
భయమైంది. ఎవరు. ఎందుకు. . ఏమిటో.
“ఎవరు. ?”అంది.
గాంధీమాత్రం ఏ చలనమూ లేక దీక్షగా చదువుకుంటూనే ఉన్నాడు. చూస్తూ చూస్తూండగానే అప్పటినుండి నాల్గయిదు పేజీలను తిప్పేశాడు. అంటే గాంధీ సాధారణ ప్రవర్తనా పరిధిలోకి, గాడిలోకొస్తున్నాడా. పుస్తకాన్ని చదవడమనే ప్రక్రియ ఒక మేధోసంబంధ చర్యగదా. అది సక్రమంగా సాగుతున్నదంటే అతని మానసిక స్థితి సక్రమంగా ఉన్నట్టెనా.
గొళ్ళెం చప్పుడు ఎక్కువైంది.
వకుళ నేలపైనుండి లేచి భయం భయంగానే తలుపు తెరిచింది. ఎదురుగా ఓ పదేళ్ళ కుర్రాడు చేతిలో ఫ్లాస్క్, పేపర్ కప్పులతో. “అక్కా చాయ్ కావాల్నా”అని మాట. ముఖం నిండా అమాయకమైన ప్రసన్నత. ముచ్చటేసింది.
“రెండు కప్పులివ్వు”అని వచ్చి పైసలు తీసి ఎంతో అడిగి ఆర్రూపాయలిచ్చింది.
నిజానికి తనక్కూడా టీ తాగాలనే ఉంది అప్పటినుండి. తన అవసరాన్ని, మనసులోని మాటను గమనించినట్టు ఈ కుర్రాడెవడో. ,
చేతిలో రెండు కప్పులు. . వేడిగా. . చేతులు కాలుతున్నాయి.
తొందరగా గాంధీ దగ్గరకెళ్ళి”ఒకటి తీస్కో”అంది.
ఉహు.
అతను కదలలేదు. అలాగే చదువుకుంటున్నాడు.
“టేక్ దిస్” అంది మళ్ళీ గట్టిగా.
అతను ఉలిక్కిపడి చటుక్కున ఆమె చేతిలోని ఒక కప్పును తీసుకున్నాడు.
అతని ముఖంలోకి చూచింది అనూహ్యంగా.
ఒట్టి అభావం.
ఐతే. . అతను టీ తాగుతున్నాడు. వేడిగా ఉంది కాబట్టి పెదవులతో ఉఫ్ మని ఊదుతూ పెదవులు కాలకుండా జాగ్రత్తగానే టీని చప్పరిస్తూ. ,
అంతే ఇది టీ. . దీన్ని తాగాలి. . వేడిగా ఉందికాబట్టి ఉఫ్ మని ఊదుకుంటూ. ,
స్పృహా, గ్రహింపూ ఉన్నట్టేగదా.
చాలా వేగంగా మనిషి గాడిలో పడుతున్నాడు. మామూలు మనిషౌతున్నాడు.
పుస్తకం చదవడం. . తనంతట తాను టీ తాగడం చాలా ఆరోగ్యవంతమైన సంకేతాలు.
ఇక తను చక చకా నిర్ణయాలు తీసుకోవాలి.
‘డెసిషన్ మేకింగ్ అనేది చాలా కీలకమైన వ్యక్తి లక్షణమమ్మా. చాలామంది జీవితానికీ, ఇతరేతర కార్యక్రమాలకూ సంబంధించి సరియైన సమయంలో సరియైన నిర్ణయాలు తీసుకోవడంలో విఫలులు కావడంవల్లనే విజయాలను సాధించడంలేదు. ‘అని సన్యాల్ సార్ చెప్పిన సంగతి జ్ఞాపకమొచ్చింది వకుళకు.
సరియైన సమయంలో సరియైన నిర్ణయం. . అదీ అతి ముఖ్యమైంది.
తన పరిశీలనలోకూడా తేలిందేమిటంటే. . చాలా మందికి డెషిషన్ మేకింగ్ కెపాసిటీ లేదు.
సరియైన సమయంలో సరియైన నిర్ణయం తీసుకోనివాళ్ళు తర్వాత్తర్వాత తప్పుడు గమ్యాలను చేరి విఫలులు కావడం తనకు చాలానే తెలుసు. ఐతే చిత్రమైన విషయమేమిటంటే నిర్ణయాలు ఒక భౌతికమైన వస్తువువలె స్పష్టంగా కనిపించేవీ, కళ్ళకు తోచేవీ కావు. ఊహాత్మకమైనవీ, భవిష్యత్తును దర్శించగలిగేవీ ఐన నిర్ణయాలను తీసుకోడానికి మనిషి తప్పనిసరిగా ఒక దార్శనికుడై ఉండాలి.
ప్రపంచ ప్రఖ్యాత వ్యక్తిత్వ వికాస నిపుణుడైన స్టీఫిన్ ఆర్ కోవె ఏమన్నాడంటే’ చాలామంది ఉన్నతిని చేరడానికి నిచ్చెన అవసరమని సరిగానే గుర్తిస్తారు. కాని నిచ్చెనను ఉపయోగిస్తున్నపుడు దాని పైకొసను ఆనించవలసిన చోటుగురించి ఆలోచించరు. సరియైన చోట కొసను ఆనించకపోవడంవల్ల వాళ్ళు తప్పుడు గమ్యాన్ని చేరుతారు ‘అని.
ఒకసారి తెలిసో తెలియకో తప్పుడు మార్గంలోకి మళ్ళిన తర్వాత మళ్ళీ సరియైన మార్గంలోకి రావడం కష్టం. ఒక్కోసారి అసాధ్యంకూడా కావచ్చు.
అందువల్ల దారిని ఎంచుకోవడం అతి ముఖ్యం.
ఇప్పుడు తను బాగా ఆలోచించి సరియైన నిర్ణయం తీసుకోవలసి ఉంది.
అసలు ఇప్పటికే తను ఒక తప్పుడు అడుగు వేసిందా. రాత్రి తన తోవను తాను చూచుకోకుండా గాంధీనికూడా కావాలని వెంటతెచ్చుకుని పొరపాటు చేసిందా. గాలికిపోయే కంపను ఒంటికి తగిలించుకున్నట్టు మెడలో ఒక బండరాయిని ధరించిందా.
టీ తాగడమైపోయింది.
గాంధీ దిక్కు చూచింది. అతను కూడా టీ తాగి పేపర్ కప్పును ప్రక్కన పెట్టాడు.
‘ఇంతవరకూ గాంధీ తనేదైనా అడిగితేనే జవాబు చెబుతున్నాడు గాని తనంతట తాను ఏదీ మాట్లాడ్డం లేదు. . ఎందుకు ‘.
తదేకంగా చూచిందతనివైపు.
జాలేసింది ఎందుకో.
మొట్టమొదటిసారి రైల్వే ప్లాట్ ఫాం పై చూచినప్పుడుకూడా అంతే. జాలి కలిగింది. అందుకే అతను తనకు కావాలని తృటికాలంలో నిర్ణయం తీసుకుంది.
ఇప్పుడేం చేయాలి.
జీవితంలో ఇప్పటికే ఇరవై నాలుగేళ్ళ కాలం గడిచిపోయింది. గడిచిపోయినట్టా. . వృధా ఐపోయినట్టా. ?
ఒక అనాలజీ స్ఫురించిందామెకు.
‘జీవితమున సగభాగం నిద్దురకే సరిపోవు
మిగిలిన ఆ సగభాగం చిత్తశుద్ధి లేకపోవు ‘
మిగిలిన ఆ సగభాగంలో. . స్థూలంగా కొన్నేండ్లు తింటానికే, కొన్నేండ్లు బాల్యం నుండి ఎదగడానికే, మరి కొన్నేండ్లు యాభై తర్వాత కుంగడానికే. . ఇంకొన్నేండ్లు ఇతరేతర చిల్లర పనులను చేయడానికే సరిపోతే. . ఇక ఏ మనిషైనా నికరంగా బ్రతికేదెన్నాళ్ళు. ఆ బ్రతికే కొద్దిపాటి కాలంలో తనకోసం, సమాజం కోసం, తోటి మానవాభ్యుదయం కోసం వెచ్చించిన కాలమెంత. . ఈ కోణంలో ఆలోచిస్తే ఒక్కోసారి భయమేస్తుంది. నిస్పృహ ఆవహిస్తుంది. నిజంగానే మనం ఇంత అల్పకాలం నికరంగా జీవిస్తున్నామా అనిపిస్తుంది.
వకుళ రెండు కప్పులనూ కిటికీలోనుండి బయటికి విసిరేసి,
గదిలో అటు ఇటూ తిరగడం ఆరంభించింది.
అంటే మెదడుకు ‘ప్రాసెసింగ్’కమాండ్ ఇచ్చినట్టు లెక్క.
నిర్ణయాలు జరిగిపోతున్నాయి.
ఒకటి. . గాంధీకి ఇంకా కొంత. . అంటే రెండు మూడు రోజుల సమయం ఇచ్చి మనిషిలో వచ్చే మార్పును గమనించి అవసరాన్నిబట్టి సరియైన డాక్టర్ కు చూపించడమా. . ఒకవేళ తనకుతానే కోలుకుని మామూలు మనిషైతే అతని పూర్వపరాలను కనుక్కుని తగు చర్యలను చేపట్టుట.
రెండు. . తను ఇదివరకే బాగా ఆలోచించి వరంగల్లులోనే స్థిరపడాలనే తీసుకున్న నిర్ణయానికి అనుగుణంగా ఈ సత్రంను ఖాళీ చేసి ఒక రక్షణగల ప్రాంతంలో కిరాయికి ఇల్లు సంపాదించుకుని అక్కడికి మారుట. ఇక్కడే కొనసాగడంవల్ల తమ వయసులవల్లా, ఎంజిఎం లో ఇన్ పేషంట్ గా గాంధీని చేర్పించకపోవడంవల్ల కొన్ని సమస్యలు ఎదురయ్యే ప్రమాదముంది. ముఖ్యంగా పోలీసులనుండి.
మూడు. . ప్రస్తుతం తను పూర్తిగా ఒంటరి. ఏ ఒక్క వ్యక్తికూడా తోడు లేని పరిస్థితి. గాంధీకి తను తోడు కాని తనకు అతడు తోడు కాదు. ఒకరకంగా మెడలో గుదిబండే. కాబట్టి ఎవరో ఒకరి సహకారాన్ని తీసుకోవాలి తను. తప్పదు. గోపాల్ సహాయం తీసుకోవచ్చా. తీసుకోవచ్చనే అనిపిస్తోంది. మనిషిలో తన పరిశీలన ప్రకారం కొంత మూల మానవ లక్షణాలున్నాయి. వీలుంటే మున్ముందుకూడా గోపాల్ తో సోదర సంబంధాన్ని కొనసాగించవచ్చు.
నాలుగు:తను ఏ లక్ష్యాన్నైతే దృష్టిలో పెట్టుకుని వరంగల్లుకు వచ్చిందో. . ఆ పనిని రెండురోజుల తర్వాత చేపట్టి బహిరంగ క్షేత్రంలోకి ప్రవేశించుట.
తెలుసు తనకు స్పష్టంగా. . వైకుంఠపాళీ ఆడుతున్నపుడు తప్పనిసరిగా నిచ్చెనలేకాదు పాములుకూడా ఉంటాయని. ఐతే పాములు లేని వైకుంఠపాళీని తను డిజైన్ చేసుకుంది ప్రత్యేకంగా. . దాంట్లో అన్నీ నిచ్చెనలే ఉంటాయి. ఒక్క పాముకూడా ఉండదు.
జీవితంలో నిర్దేశించుకున్న నిర్వచిత భౌతిక లక్ష్యాలనూ, గమ్యాన్నీ చేరడానికి తప్పనిసరిగా కొన్ని షార్ట్ కట్స్ ఉన్నాయి. రాజకీయాల్లో ఐతే ముందు ఒక కార్యకర్తగా జీవితాన్ని ప్రారంభించి మున్సిపల్ కౌన్సిలరై, చైర్మనై, ఎమ్మెల్యే ఐ, ఎంపీ ఐ మంత్రయి. . . ఈ ప్రాసెస్ దీర్ఘమైంది. ఈ స్టెప్ బై స్టెప్ పద్దతిలో మంత్రి, ముఖ్య మంత్రి అయినవాళ్ళు చాలా తక్కువ. ఎప్పుడూ ఎవడి పంచన చేరి రోజూకలుస్తూ మస్కా కొడ్తూ, ప్రతిరోజూ భజన చేసే అవకాశముందో ముందే గ్రహించి డైరెక్ట్ గా పైనుండి నరుక్కుంటూ వచ్చిన వాళ్ళే భారతీయ రాజకీయాల్లో చక్రాలు తిప్పుతున్నారు.
తెలుగు రాజకీయాల్లో. . ఒక్కసారికూడా ప్రజలచేత ఎన్నుకోబడక కేవలం ఢిల్లీ పెద్దల చుట్టూ ప్రతిరోజూ ప్రదక్షిణలు చేసీ చేసీ, మస్కా కొట్టీ కొట్టీ, బ్రోకర్ పనులు చేసీ చేసీ ఒట్టి నామినేటెడ్ పదవుల్లో కూర్చుని వేలకోట్ల రూపాయల ఆస్తులను సంపాదించి లబ్ధి పొందినవాళ్ళు కోకొల్లలు.
తెలివిగలవాడు జీవితాన్ని అర్థవంతంగా, విలువలతోకూడిన, డబ్బూ పేరుకూడా సంపాదించగల రీతిలో వివేకంతో జీవిస్తాడు.
యుక్తిగలవాడు జీవితాన్ని వ్యూహాత్మకంగా చదరంగమాడుతున్నట్టు జీవిస్తాడు.
భౌతిక ఉదాహరణగా చెప్పాలంటే, తెలివీతో ఫ్యాన్ ను కనిపెట్టినవాడు సృజనకారుడు.
ఫ్యాన్ సూత్రాన్ని కాపీ చేసి దాన్నే తిరగేసి ఎగ్జాస్ట్ ఫ్యాన్ ను కనిపెట్టి అమ్ముకుని బాగుపడ్డవాడు యుక్తిపరుడు.
బతకడానికి ఎప్పుడైనా చాలా షార్ట్ కట్స్ ఉంటాయి. అదొక వెక్టార్ క్వాంటిటీ. అతి దగ్గరిదూరంద్వారానే ప్రయాణ చేయాలి. ప్రజ్ఞ బతకడానికి తోడవుతుంది.
కాని జ్ఞాన సముపార్జన జీవించడం వంటిది. జ్ఞానాన్ని పొందేందుకు షార్ట్ కట్స్ లేవు. చదవడం, అధ్యయనం చేయడం, ఆత్మానుగత ఉన్మీలనను సాధించడం. . వీటికి దగ్గరి దొంగదారులు లేవు.
మనిషిగా మనం బతకాలా జీవించాలా అనేదాన్ని ఎవరికివారు ఆత్మపరిశీలన జరుపుకుని నిర్ణయించుకోవాలి.
వర్షం తగ్గుమొగం పడుతోందా అనిపించి వకుళ. . కిటికీనుండి బయటకు చూచింది. చినుకులు పల్చబడ్డాయి. దర్వాజా తలుపులు తెరిచింది కొద్దిగా.
రివ్వున చల్లని గాలి లోపలికి దూసుకొచ్చి. . ఒళ్ళు పులకించిపోయింది.
“గాంధీ. . “అని పిలిచింది.
అతను వెంటనే దగ్గరకు వచ్చాడు.
వచ్చి ప్రక్కనే నిలబడి. ,
“ఆర్ యు మిస్టర్ గాంధీ”అంది అతని ప్రతిచర్యను గమనిస్తూ,
“యస్”అన్నాడతను.
“వాటీజ్ యువర్ ఫుల్ నేం”
“భార్గవ గాంధీ”
“రియల్లీ. . మిస్టర్ భార్గవ గాంధీ. . ఈజిట్”
“ఎస్. . భార్గవ గాంధీ. . ఎంబిఎ ఫ్రం హార్వార్డ్. ”
“హవ్ ఈజ్ దట్ యు ఆర్ హియర్ ఎట్ దిస్ ప్లేస్”
“ఐ డు నాట్ నొ. బై ది బై హు ఆర్ యు”
ఖంగు తింది వకుళ.
ఓహో. . ఇక్కడిదాకా వచ్చిందా కథ. . అనుకుంది ముసిముసిగా నవ్వుకుంటూ.
“విల్ యు ప్లీజ్ టెల్ మీ ఫ్రం వేర్ యు ఆర్”
“ఐయాం ఫ్రం యుఎస్. ఫిలడెల్ఫియా. ”
“డు యు నో వేర్ యు ఆర్ నౌ”
“సర్ ప్రైజ్ ఫర్ మీ. వాట్ ఈజ్ దిస్ ప్లేస్”
“దిసీజ్ వరంగల్. ఎ గ్రేట్ హిస్టారికల్ ప్లేస్. . ఆఫ్ కాకతీయ డైనాస్టీ. ”
“ఓ. . బట్ హౌ ఈజ్ దట్ ఐయాం హియర్ టు డే”
వకుళ ఖిన్నురాలైంది.
మెమరీ మేనేజ్మెంట్. . ఎక్కడో ఏదో పట్టాలు తప్పి ఈ గాంధీ విషయంగా ఒక విపరిణామం సంభవించింది. ఇప్పుడు దీన్ని పరిష్కరించాలి. ఇంతకు ముందు తను తీసుకున్న నిర్ణయాలలో మొట్టమొదటి ప్రాధాన్యత దీనిదే. . అనుకుంది వకుళ. అనుకుంటూనే జాగ్రత్తగా ఈ సమస్యను టాకిల్ చేయాలి తనిప్పుడు అని గదిలోనుండి బయటికొచ్చి వాకిట్లోకి నడిచింది.
వాన పూర్తిగా తగ్గిపోయింది. నేలంతా పచ్చిగా తడిచి. . ముద్ద ముద్దగా. . ముగ్ధ ముగ్ధగా.
వకుళకు ఎందుకో చాలా రిలీఫ్ గా అనిపించింది.
చిత్రమనిపించిందామెకా క్షణం. చాలా యధాలాపంగా తను అడిగింది గోపాల్ ను ఉదయం ఈ మనిషికి ‘ఏదైనా పేరు పెడదామని ‘
గోపాల్ కూడా అలా ఊర్కే నోటికొచ్చి”గాంధీ”అన్నాడు.
కొన్ని నోటి వాక్కులంతే. సరిగ్గా సందర్భానికి సరిపోతాయి.
గాంధీ. . భార్గవ గాంధీ. ఏమి సందర్భ ఏకత ఇది.
అందుకే ‘గాంధీ’ అని పిలుస్తే ఏ సంకోచమూ లేకుండా స్పందిస్తున్నాడు.
ఇక తొందరపడాలి తను అనుకుని. . మొబైల్ ను చేతిలోకి తీసుకుని గోపాల్ కు డయల్ చేసింది.
అటునుండి గొంతు వినగానే “అన్నయ్యా నేను వకుళను. ఉదయం రైల్వే స్టేషన్. . నువ్వు బట్టలిచ్చినౌ. కస్తూర్ బా సత్రం. . జ్ఞాపకమొచ్చిందా”
“ఓ సిస్టర్. . మీరా. . చెప్పండి”
“మీ హెల్ప్ కావాలి. . ఎక్కడున్నారు మీరిప్పుడు”
“ఒక గిరాకీతో ఇక్కడ ములుగు రోడ్ దగ్గరున్నా. . చెప్పమ్మా, ఏం చేయగలను నేను”
“ఒకసారి నువ్వు మాకు కలుస్తే బాగుండుననిపిస్తాంది నాకు. కొంచెం హెల్ప్ కావాలె” అంది.
“ఓ. డెఫెనెట్లీ. ఒక పదిహేను నిమిషాల్లో నీ దగ్గరుంటా” ఫోన్ కట్ ఐంది.
“మిస్టర్ గాంధీ. . వాట్ లంగ్వేజెస్ ఆర్ నోన్ టు యు”
“ఐ నొ మలయాళం. సం తెలుగు. మోర్ ఇంగ్లిష్”
“తెలుగు వచ్చా నీకు”
“కొంచం కొంచం”
“మరి అప్పుడు అడిగితే పలుకలేదే”
“ఎప్పుడు. . జ్ఞాపకం లేదే”
“నీకు ఎప్పుడు మనం ఇక్కడికొచ్చామో జ్ఞాపకముందా”
“లేదు. అసలు ఈ ప్లేస్ ఏమిటి. . హౌ ఐయాం హియర్”
“ప్లీజ్ రికలెక్ట్ . . జ్ఞాపకం తెచ్చుకోండి”
ఇతనికి నిన్నటినుండి జరుగుతూ వస్తున్న ఘటనలేవీ జ్ఞాపక ముండట్లేదు.
జ్ఞాపకశక్తి అనేది పుస్తకంలో ఒక పుటపై మరొక పుటవలె వరుసగా పేర్చబడి ఒక క్రమంలో ఉండవలసింది గాంధీ విషయంలో అలా కాకుండా ఏదో అస్తవ్యస్తత ఏర్పడినట్టుంది.
“నీకు ఆకలి వేస్తోందా గాంధీ”
“యు మీన్ హంగ్రీ”
“ఔను”
“చాలా ఆకలిగా ఉంది”
“ఇంతకుముందు టీ తాగావుకదా”
“నేనా. . టీ తాగానా. ఎప్పుడు”
ఓరి బాబో. . ఇదెక్కడి గోలరా నాయన. శుభ్రంగా పూర్తి కప్పు చాయ్ తాగి నేనెక్కడ తాగినానంటాడేమిటి.
ఇతని మెమోరీ పూల్ అంతా విచ్ఛిన్నమై లొడపెట్టిన బకెట్లోని నీళ్ళవలె టర్బులెంటై పోయినట్టున్నది. ఎవరో ఒకరు ఇతని మనోమయ జ్ఞాపకాల, ఇతరేతర తత్సంబంధ వ్యవస్థను పునఃసంధానం చేయాలి.
ఐతే ఆమెకు అతని గురించి ఏమాత్రం ఆందోళన ఏర్పడలేదు. పుస్తకం యొక్క అన్నిపేజీలూ భద్రంగా ఉన్నయ్. . ఊడిపోయి. మళ్ళీ వాటికి వరుసలో కూర్చి రీబైండ్ చేయడం పెద్ద కష్టమైన పనేంకాదు. మంచి బైండర్ కావాలి.
ముందుకుపోతూంటే వెనుకటి గతం కూలిపోతూ, శిథిలమౌతూ ఏమీ వర్చువల్ మాస్ మిగలట్లేదు.
రియల్. . వర్చువల్ మీమాంస ఒకటి ఇప్పుడు ఓ ప్రధాన సమస్యగా పరిణమించి కూర్చుంది.
గాంధీకి నిజంగానే ఆకలి తెలియడం లేదు. ఐతే ఆకలి కాకపోవడం వేరు. . ఆకలి తెలియకపోవడం వేరు. పాపం ఎప్పుడు తిన్నాడో ముఖంమాత్రం పీక్కుపోయి ఆకలితో నకనకలాడుతున్నట్టే అనిపిస్తోంది ముఖం చూస్తూంటే.
ఇద్దరమూ బయటికి పోయి ఏదైనా తింటే. . అనుకుంది వకుళ.
ఈలోగా టకటకా శబ్దం చేస్తూ గోపాల్ వచ్చాడు తన ఆటోలో.
కొండంత బలమొచ్చింది వకుళకు.
పరుగుపరుగున వెళ్ళి”గోపాల్ అన్నయ్యా ముందు మనం బైటికిపోయి ఏదైనా తిందాం. బాగా ఆకలేస్తోంది. గాంధీ గురించికూడా కొంత చెప్పాలి మీతో. నాక్కొంత సహాయం చేయాలన్నయ్యా. “అంది.
టకటకా సత్రం గదికి తాళం వేసి ముగ్గురూ బయల్దేరారు.
అప్పుడే వర్షం వెలియడం వల్ల వాతావరణమంతా పచ్చి పచ్చిగా తడితడిగా ఉండి. టైం చూచుకుంది. తొమ్మిదీ ఇరవై ఐదు.
రోడ్డుమీదికి వస్తూంటే గుంపులు గుంపులుగా చదువుకోసం వస్తున్న విద్యార్థినులు చేతుల్లో మినీ డ్రాఫ్టర్లతో వస్తున్నారు. కొందరి చేతుల్లో తెల్లని ఆప్రాన్స్.
“ఏదైనా కాలేజ్ ఉందా ఈ గల్లీలో” అనడిగింది వకుళ.
“ప్రక్కనే ప్రభుత్వ మహిళా పాలిటెక్నిక్ కాలేజ్ ఉంది. దాని తాలూకు స్టూడెంట్స్”
మూలమీద లలితా త్రిపురసుందరి దేవాలయం. కుడిదిక్కు తిరగ్గానే రోడ్డుకిరువైపులా అటుఇటూ చిన్నచిన్న ఇడ్లీ, వడ అమ్మే బండ్లు. టీ , పాన్ టేలాలు. న్యూస్ పేపర్ అమ్మే స్టాండ్. హోటల్ శంకర్ కేఫ్.
ఆటో ఆపాడు గోపాల్.
ముందు గోపాల్ నడుస్తూ శంకర్ విలాస్ లో ఒక మూలకు నాల్గు సీట్లు ఖాళీ ఉండి ప్రశాంతంగా మాట్లాడుకునేందుకు వీలున్న చోట కూర్చున్నాడు. అతని వెంట వకుళా, గాంధీ. . కూడా.
గోపాల్ కు అప్పుడు తన తమ్ముని పాత బట్టలను గాంధీకి ఇచ్చిన విషయం. . ఇప్పుడవి వేసుకుంటే అవి అతనికి బాగా కుత్తెంగా ఉన్నవిషయం జ్ఞాపకమొచ్చి. . అసలీ గాంధీ సంగతేమిటో తెలుసుకోవాలని. . ఆసక్తిగా వకుళ చెప్పబోయే సంగతులను వినాలని,
“అన్నా. . నేను చెప్పబోయే విషయాలు. . “అని ప్రారంభించింది వకుళ.
అన్నా అన్న ఆర్థ్రమైన పిలుపు వకుళ నోట విన్నప్పుడల్లా గోపాల్ పులకించిపోతున్నాడు. అతనికి చెల్లెళ్ళు లేరు. ఇద్దరే అన్నదమ్ములు.
వింటూనే గోపాల్ ముగ్గురికీ ముందు ఇడ్లీ, తర్వాత రవ్వా దోశ ఆర్డర్ చెప్పాడు.
అరగంట గడిచింది. గోపాల్ కు ఒక తెలుగు సినిమా చూస్తున్న ఫీలింగ్ కలిగింది.
గోపాల్ ది సూటి తత్వం. అంతా ఫటాఫట్ కటాకట్.
“నాకంతా అర్థమైంది చెల్లెమ్మా. ఇప్పుడు మనం మూడు పనులు చేద్దాం. ఒకటి. . గాంధీని ఎంజిఎం లో నా చిన్నప్పటి క్లాస్ మేట్ సైకియాట్రిస్ట్ డాక్టర్ నారాయణ ఉన్నడు. ఆయనకు ఇప్పుడే చూపించి వీలుంటే సిటి స్కానింగ్ చేయించి ఈయన అసలు మానసిక స్థితిని కనుక్కుందాం. నా అంచనా ప్రకారం టైం గడుస్తున్నకొద్దీ ఇతను తానంతట తానే కోలుకుంటడు. కాని ఇతను అసలు ఎవరు. . ఎక్కడివాడు. . ఎందుకు ఆ విధంగా రైల్లోనుండి తోసేయబడ్డడు. అది ఒక సంగతి. రెండు. . నువ్వు చెప్పింది కరెక్టే. మీరిద్దరు ఇక ఆ సత్రంలో ఉండడం వద్దు. మా ఇంటిదగ్గరనే మా ప్రక్క ఇంట్ల ఒక రెండుగదుల చిన్న పోర్షన్ ఖాళీగున్నది. కమలమ్మ అని వెనుకట తెలంగాణా రైతాంగ సాయుధ పొరాటంలో పాల్గొని అనేక త్యాగాలు చేసిన వీరవనిత. ఆమెదే ఆ ఇల్లు. ఇప్పుడామెకెవ్వరు లేరు. నేను స్వయంగా కమలమ్మగారితో మాట్లాడి ఏర్పాటు చేస్త. మధ్యాహ్నం అక్కడికి మారుదాం. మూడు. . గాంధీకి రెండు డ్రెస్ లు కొందాం. ఇవి బాగలేవు. అడుక్కుని తొడుక్కున్నట్టే ఉన్నయి. ఇతన్ని చూస్తూంటే అంతా కంఫ్యూజన్ గా ఉంది. ఎంబిఎ హార్వర్డ్. ఇంగ్లీష్ వింటే అద్భుతం. తెలుగుకూడా వస్తాంది. మొత్తంమీద ఇతనిదొక మిస్టరీ. నాలుగు. . నీ విషయమే నువ్వింకా పూర్తిగా నాకు చెప్పలేదు. ఇప్పుడు అవసరంకూడా లేదు. ఈ మూడు సంగతులైపోయిన తర్వాత. . మిగిలినవన్నీ. . ఓకె నా. “గోపాల్ గడగడా చెప్పి ఆగి. . వకుళ దిక్కూ గాంధీ వైపూ చూశాడు. వకుళ కృతజ్ఞతాపూర్వకంగా గోపాల్ వైపు చూచి నిశ్శబ్దం వహించింది. గాంధీ ముఖంలో ఏ భావమూ లేదు. ఊర్కే అలా చూస్తున్నాడంతే.
* * *
గోపాల్ కు చిన్ననాటి స్నేహితుడు కావడం, గాంధీ విషయం వినగానే ఏర్పడ్డ ఉత్కంఠా రెండూ కలిసి డాక్టర్ నారాయణను కాస్త శ్రద్దగానే గాంధీని పరేక్షించేందుకు ఉద్యుక్తపరిచింది. ముందు సి టి స్కానింగ్ చేస్క రమ్మన్నడు. ఇంకేవేవో రెండు పరీక్షలు. ఒక ఎక్స్ రే. . అన్నింటినీ ముందుపెట్టుకుని ఓ పి టైం ఐపోయిన తర్వాత ప్రత్యేకంగా తన రూంలోకి వకుళనూ, గోపాల్ నూ పిలిపించుకుని. . గాంధీని అటుప్రక్క గదిలో కూర్చొమ్మని చెప్పి ఇక రిపోర్ట్స్ చిట్టాను. . విప్పాడు నారాయణ.
మీరేమి చదువుకున్నారు మేడం? అర్థం చేసుకోగలరా విషయాలను. . అని ప్రారంభించాడు.
“ఫరవా లేదు చెప్పండి సార్. అర్థం చేసుకోగలను”అంది వకుళ వినయంగా.
“మనిషి మెదడు ఇప్పటికీ ఎవరికీ సమగ్రంగా అర్థంకాని అతిరహస్యమే. దాదాపు 1. 5 కిలోగ్రాముల బరువుండే మనిషి మెదడు పైన గ్రే కలర్ ను కలిగి ఉండి లోపల మాత్రం తెల్లని వెన్నముద్దవలె సుతిమెత్తగా ఉంటుంది. దీని ఉపరితలంపై, లోపలా అత్యంత సంక్లిష్ట రూపంలో దాదాపు ఒక వంద బిలియన్ల సంఖ్యలో అతి సూక్ష్మ న్యూరాన్స్ అనబడే నర్వ్ సెల్స్ విస్తరించి ఉంటాయి. ఆరోగ్యవంతుడైన మానవుని జ్ఞాపక శక్తి. . మెమొరీ 1-1000 టెరా బైట్స్. వీటి ప్రధాన వ్యాపకం ఎంకోడింగ్ మరియు రెట్రైవల్. ఇవి ఎలక్ట్రో కెమికల్ సిగ్నల్స్ ద్వారా అతి వేగంగా, అతి సూక్ష్మంగా సంకేతాలను గ్రహించుట, ఉత్సర్గ పర్చుట చేస్తూంటాయి. ఈ వ్యవస్థయొక్క సామర్థ్యాన్నిబట్టి మనిషి మెధోపరమైన చర్యలు ఆధారపడి ఉంటాయి. ఈ అతి సున్నితమైన వ్యవస్థను చాలా సురక్షితంగా కాపాడేందుకు భగవంతుడు కపాలం. . స్కల్ అనే అతి గట్టి పుర్రెలో అతిపదిలంగా భద్ర పరిచాడు. ఏదో ఒక బలమైన దెబ్బ తగిలితే తప్ప ఈ కపాలం పగలదు. మనిషి ఎముకల్లోకి అతి బలమైన నిర్మాణం కలిగిఉన్న పదార్థం ఈ కపాల అస్థియే.
మెమొరీ వ్యవస్థ . . ఇప్పుడు నేను చెప్పే కీలకమైన అంశాలపై ఆధారపడి ఉంటుంది. మనిషి మెమొరీ వ్యవస్థ ప్రధానంగా మూడు రకాలుగా ఉంటుంది. ఒక సెకన్ కంటే తక్కువ కాల జ్ఞాపకానికి స్పందించేది. . సెన్సరీ మెమొరీ. ఒక నిముష కాల జ్ఞాపకాలకు ప్రతిస్పందించే వ్యవస్థ షార్ట్ టర్మ్ మెమొరీ. ఇక జీవితకాల జ్ఞాపకాల నన్నింటినీ నిర్వహిస్తూ మనిషిని నడిపించే ప్రధాన జ్ఞాపక వ్యవస్థ లాంగ్ టర్మ్ మెమొరీ. ఈ లాంగ్ టర్మ్ మెమొరీయే ఇప్పుడు మన గాంధీ విషయంగా ముఖ్యమైంది.
ఈ లాంగ్ టర్మ్ మెమొరీ ముఖ్యంగా రెండు రకాలు. ఒకటి. . ఎక్స్ ప్లిసిట్. . స్పృహలో ఉన్నప్పుడు ప్రతిస్పందించేది. ఇది డిక్లరేటివ్ మెమొరీ అనే వర్గీకరణ కిందికి వస్తూ. . నిజాలనూ, సంఘటనలనూ సమన్వయ పరుస్తూ నిర్వహిస్తుంది. మళ్ళీ ఇది ఎపిసోడిక్ మెమొరీ. . అంటే ఘటనలూ, అనుభవాలను క్రోడీకరిస్తుంది. కాగా మరో విభాగం. సిమాంటిక్ మెమొరీ. . ఇది సత్యాలనూ, అవగాహనలనూ సమన్వయ పరుస్తుంది. ఇవన్నీ కూడా మనిషి స్పృహలో ఉన్నప్పుడు మాత్రమే జరిగేవి. మనిషి స్పృహలో లేనప్పుడుకూడా స్పందించేది ఇంప్లిసిట్ మెమొరీ. దీని విభాగమే ప్రొసీజరల్ మెమొరీ. ఇది మనిషియొక్క నైపుణ్యాలకూ, కార్యాలకూ సంబంధించిన అజ్ఞాత సృజన గురించిన జ్ఞాపకాలను సంధాన పరుస్తుంది.
ఇప్పుడు మన గాంధీకి సంబంధించి ఎవరో ఇతని శతృవులు ప్రైమరీ మెమొరీకి చెందిన. . ఎక్స్ ప్లిసిట్ మెమొరీని ధ్వంసం చేసి ఇతనికి గతం జ్ఞాపకం రాకుండా చేసే ప్రయత్నం చేశారు. ఈ విభాగం కనుక ధ్వంసమైపోతే తన గతంలో క్షిప్తమై ఉన్న సత్యాలనూ, ఘటనలనూ. . అంటే గతాన్ని మరిచిపోతాడు. మన ఎలక్ట్రానిక్ ఉపకరణాలలో వివిధ లొకేషన్స్ లో రకరకాలైన మైక్రో ప్రాసెసర్ చిప్స్ అమర్చి ఉన్నట్టే. . మనిషి మెదడులోకూడా కొన్ని లొకేషన్స్ లో కొన్ని చిప్స్ వంటి న్యూరాన్స్ ఉన్నాయి. వాటిని గనుక డ్యామేజ్ చేయ గలిగితే ఆ వ్యక్తి యొక్క గతం అతనినుండి నిష్క్రమిస్తుంది.
ఇప్పుడితని స్థితిని క్రోడీకరిస్తే,
ఒకటి. . ఇతని గతంతో సంబంధం కలిగి. . ఆ గతాన్ని గనుక గాంధీ విప్పి చెబితే తనకు ఏదో ప్రమాదమున్నదని భావించి ఈ ప్రయత్నం చేశారు ఎవరో. ఐతే. . ఇతన్ని చంపడం కూడా వాళ్ళు చేసి ఉండొచ్చు. కాని అలా చేయలేదు. మనిషి చావొద్దు. కాని ఇతనికి మాత్రమే తెలిసిన ఏదో రహస్యం ఉంది ఇతని దగ్గర. దాన్ని ధ్వంసం చేయాలని ప్రయత్నం.
రెండు. . ఇతను హైలీ ఇంటెల్లిజెంట్ వ్యక్తి. గతాన్ని అంత తొందరగా కోల్పోలేకపోతున్నాడు. బలిష్ట కాయుడు కావడం వల్ల మెదడు నాణ్యంగా ఉండి చాలా రక్షితంగా ఉంది.
ఈ ప్రయత్నం ఒక రైల్లో ప్రయాణిస్తూ చేసే చిన్న ఆపరేషన్ కాదు. దీనికి కొంత స్పెషల్ ఎక్విప్మెంట్ తోపాటు అసిస్టెంట్ సహకారం కావాలి.
ఎవరో ఒక ఎక్స్ పర్టే ఈ ప్రయత్నం చేసాడు, కాని పర్ఫెక్ట్ గా చేయలేక పోయాడు. ఎక్స్ ప్లిసిట్ మెమొరీ లొకేషన్ ను ఖచ్చితంగానే గుర్తించి ఒక డ్రిల్ ను చేసి డ్యామేజింగ్ ఫ్లూయిడ్ ఎక్కించాడు. కాని. . ఆ పనినికూడా పర్ఫెక్ట్ గా చేయలేక పోయాడు.
ద వర్క్ ఈజ్ హాఫ్ డన్.
అందువల్ల గాంధీకి జరుగవలసినంత డ్యామేజ్ జరుగలేదు. కాకుంటే అతను వెంటనే పాక్షిక కోమాలోకి వెళ్ళిపోయాడు.
శరీరం బలంగా ఉండడం. . తట్టుకునే శక్తి ఎక్కువగా ఉండడం వల్ల మెల్లగా తనంతట తానే కోలుకుని మళ్ళీ మామూలు మనిషైపోతాడు. నథింగ్ టు వర్రీ.
కొంత టైం పడుతుంది. ఓ పది పదిహేను రోజులు. దట్సాల్.
గోపాల్, వకుళ ఇద్దరూ జాగ్రత్తగా డాక్టర్ నారాయణ చెబుతున్నదాన్ని వింటూండగా “ఎక్స్క్యూజ్ మి”అన్న మాట విని అందరూ తలెత్తి. ,
ఎదురుగా గాంధీ. . చిన్నపిల్లాడిలా నవ్వుతూ. . ప్రసన్నంగా.
“కం మిస్టర్ గాంధీ. . ప్లీజ్ సిడౌన్. మీకు తెలుగు ఎలా వచ్చు. “అన్నాడు డాక్టర్ నారాయణ.
“నేను ఒక సంవత్సరం హైదరాబాద్ లో ఉన్నా ఎంబిఎ ఇంటర్నేషనల్ బిజినెస్ స్కూల్లో చదువుతున్నపుడు. . కాని మధ్యలోనే హార్వర్డ్ లో సీట్ రావడంతో. . ”
కొంచెం ఆగి ఆగి మాట్లాడుతున్నా. . గాంధీ మంచి తెలుగే మాట్లాడుతున్నాడు.
మిస్టర్ భార్గవ గాంధీ. ,
ఒక మిస్టరీ.
“థాంక్యూ డాక్టర్. . ఒక తెర తొలగిపోయింది. నాకైతే వ్యక్తిగతంగా ముందుకు వెళ్ళేందుకు నా దారి సుగమమైపోయింది” అని వకుళ లేచి నిలబడి. . గోపాల్ కూడా లేచి. . కరచాలనాలు. .
ఎంజిఎం నుండి బయటికి రాగానే,
“వకుళా. . ఇక మనం హనుమకొండకు వెళ్ళి తోవలో భోంచేసుకుని, గాంధీకి రెండు డ్రెస్స్ లు కొని, తిరిగొచ్చి కస్తూర్బా సత్రం ఖాళీ చేసి. . “గోపాల్ చెబుతూనే ఉన్నాడు. .
ఆటో కదిలింది.
*****
జీవితంలో ఎవరిని ఎవరు ఎక్కడ ఎందుకు కలుస్తారో. . ఎందుకు సన్నిహితులౌతారో. . ఎందుకు కొందరి మధ్య విదదీయరాని బలమైన బంధాలేర్పడ్తాయో. . అర్థం కాదు. ఈ కలయికలు ఏ శాస్త్రానికీ అందవు. జస్ట్ ఎ ఛాన్స్. . అంటుంది సైన్స్. దైవ సంకల్పం అంటారు సంప్రదాయవాదులు.
హేతువనేది లేదుగాని,
ఎక్కడి గడ్చిరోలి. . ఎక్కడి బస్తర్. . ఎక్కడి సీలేర్. . కుంట. . సుక్మా. . దంతేవారా. . చిత్రకోట. . ఉమర్కోట. . టిట్లాఘర్. . బాలంగిర్. ,
ఆరోజంతా నిద్ర లేని రాత్రే.
ఆరోజు సాయంత్రం గోపాల్ వకుళనూ, గాంధీనీ తీసుకొచ్చి కమలమ్మ గారితో మాట్లాడి ఇంట్లో కిరాయికి ఫిక్స్ అప్ చేసి వెళ్ళిపోయిండు.
రెండు గదులు. వేయి రూపాయలు కిరాయి. బాగానే ఉంది.
ఏరియా పేరు పోచమ్మ మైదాన్. నగరం నడిబొడ్డు. బయటికి అడుగేస్తే. . చౌరాస్తా. . రత్న హోటల్. . బిఎస్సెన్నెల్ భవన్. . రుద్రమదేవి విగ్రహం.
కమలమ్మ గారిని చూసి ఆశ్చర్యపోయింది వకుళ. . తనకు స్వంత తల్లివలె అనిపించింది. దాదాపు డెబ్బయి సంవత్సరాలు. తల మొత్తం నెరిసింది. తెల్లగా ముగ్గుబుట్ట. ముఖంలో తృప్తితో కూడిన వింతకాంతి. ఎదో తెలియని నిండుదనం. వర్చస్సు.
“బిడ్డా. . నువ్వు విశ్రాంతి తీసుకో. . నేను గీ ఔసులోళ్ళ బుచ్చక్క శవ దహనం కాడికి పోయొస్తా. ఆమె చిన్నప్పుడు నా సోబతి. జీవితమంత ఒగ కష్టపల్లే బిడ్డ. తాగుబోతు మొగడు. పనిదొంగ పోరగాండ్లు. ఎవడెవనితోనో లేచిపోయిన ఆడిపోరగాండ్లు. . థూ. దాని బతుకే బుగ్గి పాలయ్యింది. ఒక్కోసారి అట్ల ఒట్టీగనే వచ్చి నాతాన కూకోని గంటలకొద్ది కష్టాలు చెప్పుకోని వలవల ఏడ్చేది. ఐపాయె. ఒడిచింది. డెబ్బై ఆరేండ్లు. ఒక్కసారి ఆగి వెనుకకు తిరిగి చూచుకుంటనిపిస్తది. . మనిషిది ఏమి జీవితమని. ఇంకెందుకు ఈ బతుకని. కాని చచ్చిపోలేంగద. వచ్చినంక నీ సంగతి ఇంట. నాదో సినిమా సీరియల్ కథ. చెప్త బిడ్డ. “అని వెళ్ళిపోయింది చీకటి పడుతూండగా.
“అక్కా. . పొద్దటినుండి బాగ తిరుగుడైందియ్యాల. ఆటో కిరాయికూడ ఎల్లేటట్టులేడు. అట్ల ఒక నాలుగ్గంటలు సవార్ల కోసం వెళ్ళస్త. నువ్వు రెస్ట్ తీసుకొని కమలమ్మవ్వతోటి మాట్లాడుకో కడుపునిండ. నిజానికి నీదీ, కమలవ్వది ఒకతే బతుకు. పోరాటం చేసినోల్లు మీరిద్దరు. “అని గోపాల్ బయటికి వెళ్తూంటే గాంధీ అనూహ్యంగా అన్నాడు గోపాల్ తో. . “నేను కూడా నీతోటి వస్తా. నీ ఆటోలో డ్రైవర్ సీట్ ప్రక్కన నన్ను కూర్చోపెట్టుకుని వెంట తిప్పరాదు. “అన్నాడు.
ఆశ్చర్య పోయాడు గోపాల్. . వకుళకూడా.
ఒకరకంగా గాంధీ బైటికి పోవడం మంచిదే. అతని మానసిక స్థితి తొందరగా కుదుటపదుతుంది.
“ఓకే. . గాంధీ. కం. పోదాం పద. ”
మరుక్షణంలో ఇద్దరూ ఎప్పటినుండో ఎంతో పరిచయమున్న వ్యక్తుల్లా మాట్లాడుకుంటూ వెళ్ళిపోయారు.
ఇల్లు ఖాళీ.
ఇక ఒక్కతే తను.
అనుకుంది. . ‘నిన్న ఈ వేళకు. . రాయగడ్ ప్యాసింజర్ లో. . దారీ తెన్నూ లేకుండా రైల్లో వస్తూ వస్తూ. . విజయవాడలో దిగి. . అప్పుడే కదులుతున్న జైపూర్ ఎక్స్ ప్రెస్ లోకి ఎక్కి. . ఫైరింగ్ ఇంటు ద ఏర్. ఈ రోజు. . చిత్రంగా. వెంట ఎవరు ఈ గాంధీ. ఎవరు ఈ గోపాల్. ఎవరు ఈ కమలమ్మ. భద్రమైన ఈ కిరాయి ఇంట్లో సెటిలై. ఎంత మార్పు. ఇక ఒక నిశ్చింతమాత్రం ఏర్పడింది ‘. నిన్న వరంగల్ సూపరింటెండెంట్ ఆఫ్ పోలీస్ తో తన లొంగుబాటు గురించి రహస్యంగా మాట్లాడిన సంగతి జ్ఞాపకమొచ్చింది వకుళకు.
ఆమె మనసు ఇక వర్షించబోయే మబ్బుపట్టిన ఆకాశంలా ఉంది.
గదిలో ఒక ప్రక్క బట్ట వాలుకుర్చీ ఉంది. మెల్లగా అందులో కూర్చుంది.
కళ్ళు మూసుకుంది భారంగా.
లోపల ఒక విశాలాకాశం ఫెళఫెళమని గర్జించి ఉరిమి వర్షిస్తున్నట్టు,
హృదయంలో. . కొండల్లో. . సెలయేర్లపై. . పశువుల కొట్టాల్లో. . అడవుల్లో. . ఒకటే వర్షం. ఎడతెగని వర్షం.
ఎనిమిదేండ్లు తనకు.
చత్తీస్ గడ్ లో. . దంతేవార జిల్లా. సుక్మా టౌన్ నుంది ఇరవై ఎనిమిది కిలోమీటర్లు లోపలికి. . రాంఘడ్.
అంతా ఓ అరవై కుటుంబాలుకూడా లేని చిన్న ఊరు.
చాలా మంది ఎస్సీ. గొల్ల. కుమ్మరి. కుర్మ. . జాట్.
ఊళ్ళో బడి లేదు. గుడి ఉంది. . ఓ ఎత్తైన బండ రాయిపై సన్నగా ఎత్తుగా కట్టిన గుడి. గుడి తలపై రెపరెపలాడుతూ. . ఒక కాషాయ ఝండా.
తల్లి. . తండ్రి. . తను. ముగ్గురే. రేష్మీ. . కునాల్. తను వకుళ.
‘నీ పేరును పూజారిగారు పెట్టిండ్లురా. వకుళ. చాలా బాగుంది కదా’ అని ముచ్చటపడ్తూ నిరంతరం పారే సెలఏరులా నవ్వే నాన్న. . సున్నపు భట్టీల్లో పనిచేసేది. తమ ఊరిచుట్టూ. . అన్నీ సున్నపు భట్టీలే.
ప్రక్కనున్న కొండల్లో సున్నపురాయి దొరికేది సమృద్ధిగా.
అందుకని ఎక్కడినుండో. . మల్కాంగిరి నుండి వచ్చి తమ ఊళ్ళో రాంసింగ్ సేఠ్ ఒక్కడే మొత్తం పద్దెనిమిది సున్నపు భట్టీలను కట్టిండు. ఇక ఊరు ఊరంతా సున్నపు భట్టిల్లో నౌకరి. పొద్దంతా మగవాళ్ళందరూ సున్నపు రాయిని చూర చూర చేసుడు. . భట్టీ కింద నిరంతరం మంట పెట్టుడు. ముంచుకొచ్చే ఘాటు పొగలోపలే మగ్గుతూ. . దగ్గుతూ. . కాలిన సున్నాన్ని సంచుల్లో కుట్టుడు. గాడిదలపై కొందరు మగాళ్ళు సున్నపు బస్తాలనేసుకుని కాళేష్వర్ సంతకు వేసుకుపోవుడు.
ఆడాళ్ళందరూ రాంసింగ్ సేఠ్ మనుషుల ఆర్డర్ పై రోజూ కొండల్లోకి వెళ్ళి చింతపండు, బంక, మోదుగాకులు, తునికి పండ్లు, తేనె, ఇప్పపువ్వు. . ఇలా ఎన్నో. . అన్ని తెచ్చి సేఠ్ మనుషులకిచ్చి పది రూపాయలు తీసుకు పోవాలె. కూలీ. పదిరూపాయలు రోజుకు.
మొట్టమొదటిసారి తమ ఊళ్ళోకి ఒక బడి వచ్చింది. కాని అందరూ ఏమన్నారంటే. . రాంసింగ్ సేఠ్ బడిని పక్కనున్న కుంట ఊరికి తబాదలా చేయించిండని.
ఆరోజు బాగా జ్ఞాపకం తనకు. . తండ్రినడిగింది. . “నేను బడికి పోదామనుకున్న. . కాని ఎందుకు నాయినా బడిని మనూళ్ళెనుంచి తీసేసిండ్లు” అని.
నాన్న కునాల్ ఏ జవాబూ చెప్పలేదు. “మనకు చదువెందుకు అంటున్నడు సేఠ్’ అన్నడు సన్నగా తనలోతనే గొణుక్కుంటున్నట్టు.
తననుకూడా అమ్మ అడవిలోకి రమ్మనేది. వస్తే పది రూపాయల కూలి వస్తదని చెప్పేది.
నిజమే అనిపించేది తనకు కూడా. . ముఖ్యంగా అడవిలోకి వెళ్తే ఆ చెట్లు, గాలి, కొండలను ఎక్కడం, చెట్లపైకి పాకుతూ ప్రకృతిలో కలిసిపోవడం. . ఎంతో బాగనిపించేది.
పసితనం. బాల్యం. గాలిలో కాగితం ముక్కవలె. ఎటు గాలి వీస్తే అటే గమనం.
ఒకరోజు సేఠ్ కొడుకు మోటర్ సైకిల్ వేసుకుని వచ్చాడు తమ ఊరికి సాయంత్రం. వచ్చి వెళ్ళలేదు. భట్టీల దగ్గరే తమ బెంగులూర్ గూన పెంక ఇంట్లోనే ఉన్నాడు రాత్రంతా. ఆరోజు రాత్రి అడవికి పోయిన అమ్మ ఇంటికి రాలేదు. చాలాసేపు ఎదురుచూచీ చూచీ నిదురపోయింది తను. నాయిన ఉన్నాడు తనదగ్గరే.
మర్నాడు తనకు తెలివొచ్చి మేల్కునేసరికే. . ఇంటిముందు అంతా జనం. అరుగుపైన అమ్మ శవం. అటు ఎదురుగా వాకిట్లో ఉన్న చింత చెట్టుకు ఉరేసుకుని వ్రేలాడుతూ నాన్న.
రచన: స్వాతీ శ్రీపాద
రీతూ నీతూ కవలలు.
ఇద్దరిని పెంచే సరికే చుక్కలు కనిపించాయి. అందుకే ఇహ చాలానుకుంది. ఇద్దరూ శ్రీ చైతన్యలో చదువుతున్నారు. ఏడో క్లాస్
ఓ పక్కన ఎలెక్ట్రిక్ రైస్ కుక్కర్లో బియ్యం కడిగిపెట్టి మరో వంక వంకాయలు మూకుట్లో వేసి, ఫోనందుకుంది సౌమ్య .
ఎన్ని సార్లు ప్రయత్నించినా స్విచ్ ఆఫ్ అనే వస్తోంది. ఇది వరలో అయితే బిజీగా ఉన్నాడేమోనని సరిపెట్తుకునేది గాని ఇప్పుడు మనసలా ఒప్పుకోడం లేదు.
మరో సారి మరోసారి అంటూ కనీసం ఓ పది సార్లు ప్రయత్నించిఉంటుంది.
కావాలనే ఇలా స్విచ్ ఆఫ్ లో పెడుతున్నాడా అనికూడా ఆమెకు అనిపించింది.
అలా అని ఇలా స్విచ్ ఆఫ్ లో ఫొన్ ఉండటం ఇది మొదటి సారి కాదు.
మరిహ లాభం లేదు. వచ్చినప్పుడే అడగాలి అనుకుంది.
పిల్లలతో కూర్చుని వాళ్ళ చదువులు అవీ అయ్యాక రాత్రి భోఓజనాలు ముగించి ఇహ నిద్ర పోదామనుకునే సమయంలో వచ్చింది శివ నుండి ఫోన్.
ఎప్పుడు ఫోన్ వచ్చినా ఉత్సాహంగా కనీసం గంటసేపైనా మాట్లాడే సౌమ్య కు మొదటి సారి మాట్లాడాలనిపించలేదు. ఫోన్ ఎత్తలేదు.
మరి కాస్సేపటికి మరోసారి ఫోన్ మోగింది.
ఇప్పుడు ఫోన్ ఆన్సర్ చేస్తే అడక్కుండా ఉండలేదు. అడిగినా నిజం చెప్తాడన్న నమ్మకం లేదు.
అలా అనుకుందుకు కారణం ఇందాక చూసినది శివనే.
హాడావిడిలో గుర్తు రలేదు కాని రోడ్ డివైడర్ పక్కనే ఆగివుంది తనకారు. సరిగ్గా అటుపక్కనుండి వెళ్ళినకారులో డ్రైవ్ చేస్తూ శివ … స్టీరింగ్ వీల్ పై కుడి చేతి బొటన వేలికి ఉన్న కనక పుష్యారాగ ఉంగరం … సరిగ్గా హార్ట్ షేప్ లో వున్న రాయి వెదికి వెదికి అతని కోసం తనే చేయించింది. ఆ ఉంగరం పక్కన స్పష్టంగా కనిపించే పెసరబద్దంత పుట్టుమచ్చ.. ఇవి స్పష్టంగా కనబడ్డాయి. అతను శివానే … ఇక్కడే వుండి ఎక్కడో ఉన్నట్టు బిల్డప్ ఇవ్వడం………
అసలు పెళ్ళి చేసుకున్నప్పటి నుండి ఎంత అవసరమైనా వారానికి రెండు రోజులు మహా అంటే మూడు రోజులకు మించి ఉన్నది ఎప్పుడూ లేదు.
పిల్లల అనారోగ్యాలు , దగ్గులు, జ్వరాలు ఎన్ని అవసరాలైనా రానీ గాక ….
అంటే ఎన్నేళ్ళుగా ఇలా ఇక్కడే వుంటున్నాడో …
ఇక్కడే వుంటే ఎక్కడ ఎవరితో …
తనకు తెలియని అతని కోణం మరేదో ఉందనిపించింది.
మరో సారి ఫోన్ రింగైంది.
విసుగ్గా ఫోన్ అందుకుని స్విచాఫ్ చేసేసింది.
ఎంతతన్నుకున్నా నిద్ర రాలేదు.
అర్ధరాత్రి దాటినా నిస్సత్తువుగా పడుకుని ఉండిపోయిందే కాని తిండి తినాలన్న ధ్యాస లేకపోయింది. ఎప్పుడో తెల్ల వారు జామున మాగన్నుగా కునుకు పట్టిందామెకు. అయినా జరిగిపోయిన జీవితం మళ్ళీ మళ్ళీ పునరావృత్తమయినట్టుగనే అనిపించింది. 
                          *******************
చదువు పూర్తయి ఇంకా ఉద్యోగం వేట లో ఉన్న రోజులు.
అప్పుడే శివ పరిచయం చాలా కాజువల్ గా జరిగింది.
ఏదో ఇంటర్వ్యూ కోసం వెళ్తూ బస్ ఎక్కాక కాని పర్స్ లో ఒక వంద రూపాయల నోటు ఓ రూపాయి బిళ్ళ రెండర్ధ రూపాయలే ఉన్న సంగతి చూసుకోలేదు.
చిల్లర కోసం కండక్టర్ ఎంతగా సతాయిస్తాడో ఎంత గొణుగుతాడో తెలిసిన విషయమే. పది రూపాయల నోటిచ్చినా సరిపడా డబ్బే ఇమ్మని ఎన్ని సార్లు ఎంత మీద అరిచాడో , వంద రూపాయల నోటు ఇవ్వడానికి భయంగా వుంది.
” నా ఖర్మ … వచ్చేముందే చూసుకుని ఉండాల్సింది… ” వెయ్యి సార్లు తనను తనే తిట్టుకుంది.
ఎక్కడో వెనకాల నుండి టికెట్స్ ఇస్తూ వస్తున్నాడు కండక్టర్.
ఈ లోపునే ఎందుకైనా మంచిదని పక్కన కూచున్న వాళ్ళను , ముందూ వెనకా ఉన్న వాళ్ళనూ అడిగింది కూడా చిల్లరేమైనా దొరుఉతుందేమోనని… ఉహు, లాభం లేకపోయింది.
కండక్టర్ రానే వచ్చాడు.
బెరుకు బెరుగ్గా వంద రూపాయాల నోట్ తీసి అతనికిచ్చింది.
అంతే ! ఎక్కడికనయినా అడక్కుండా ఒక ధోరణిలో సాగి పోయింది అతని  వాచాలత.
” మాట్లాడితే మేం కదా  డబ్బున్న వాళ్ళం అని చూపించుకుందుకు వంద రూపాయల నోట్ ఇలా విసిరేస్తారు ఆర్రూపాయల కోసం… పొద్దున్న పొద్దున్నే నేనే మయినా చిల్లర కొట్టుపెట్టుక్కూచ్చున్నానా ఇక్కడ…. చిల్లర ఇవ్వమ్మా …”అంటూ నోట్ తిరిగి ఇచ్చేశాడు.
“చిల్లర లేదండి … చూసుకోలేదు ..”
“అయితే దిగిపొండి… నాదగ్గరా చిల్లర లేదు, డ్రైవర్ బస్ ఆపు”అంటూ బెల్ కొట్టాడు
ఏంచెయ్యలో తోచని స్థితిలో లేచి నిల్చుంది.
ఇప్పుడు బస్ దిగి మరో బస్ కోసం వెయిట్ చేసి వేళ్ళేంత సమయం లేదు.
ఇంటర్వ్యూ కే సమయానికి వెళ్ళకపోతే ఉద్యోగం ఎవరిస్తారు?
అలాగని ఇవన్నీ చెప్పుకుని బతిమాలాలనీ అనిపించలేదు.
గత్యంతరం లేనట్టు డోర్ వైపు వెళ్తున్న సమయంలో వినబడింది.
“మీరాగండి, ఇలా చిల్లర పేరిట ప్రయాణీకులను వేదించే అధికారం మీకేవరిచ్చారు?ఎప్పుడో ఒకసారి ఇబ్బందనేది ఎవరికైనా వస్తుంది, ఏదీ నీ బాగ్ లో చిల్లర లేదా చూపించు లేదంటే నేనిస్తాను. ఉందో ఇప్పుడో నీ ముందే నీకు ఉద్యోగమిచ్చిన వాడికి ఫోన్ చేస్తాను. మీకు జీతాలిచ్చేది ఇందుకేనా?” కండక్టర్ ని ఉద్దేశ్యించి గట్టిగా అడిగాడు శివ.
అప్పటికే గొణుగుతూ టికెట్ చి౦పాడు కండక్టర్ .
బస్ లో వాళ్ళంతా తలోమాటా మాట్లాడటం మొదలెట్టారు.
“ప్రభుత్వ వాహనాలు వీళ్ళబ్బసొత్తనుకు౦టారు” అని కొందరు,
“లాభం లేదు గట్టిగా మాట్లాడకపోతే నన్నూ ఇలాగే దింపేసాడోసారి “ అని ఒకళ్ళూ.
ఈలోగా తనను ఆగమన్నా అతని వైపు నడిచి థాంక్స్ చెప్తూ “ ఈ బస్ మిస్ అయితే ఈ రోజు ఇంటర్వ్యూ కి వెళ్ళ లేకపోయేదాన్ని “ అంది.
“చూశారా ,ఎవరెవరికి ఏమేం పనులు ఉంటాయో ,ఇలా వేదించే ముందు కాస్తైనా ఆలోచన ఉండాలిగా.. నాపేరు శివరావ్ ప్రైవేట్ మెడికల్ కంపెనీలో ఉద్యోగం ..”
“ఐయాం సౌమ్య . “
అలా మొదలైంది పరిచయం.
అదృష్ట వశాత్తూ ఆ రోజు ఇంటర్వ్యూ లో సెలెక్ట్ కావడం నెలరోజుల్లో ఉద్యోగంలో చేరడం జరిగింది. ఆ రోజు బస్ లో అతను గట్టిగా అడిగిఉండకపొతే ఉద్యోగమే దొరికేది కాదేమోఅన్న ఆలోచన మనసును అతని వైపు మొగ్గేలా చేసింది.
ఏదో ఒక వంకన కలుసుకోడం కలిసి కాఫీలు తాగడం కలిసి సినిమాలు చూడటం వరకు వచ్చింది. ఒకరి కుటుంబాల గురించి మరొకరు యధాలాపంగా తెలుసుకున్నప్పుడు తనకు తల్లీ తండ్రీ ఎవరూ లేరనీ మేనమామ పంచన పెరిగి స్వశక్తితో పైకి వచ్చాననీ చెప్పాడు శివ.
అతని పట్ల సాను భూతి అనురాగం మరింత పెరిగాయి. ఇంటికి తీసుకు వెళ్లి తల్లిని పరిచయం చేసింది. ఆవిడ సోషల్ వెల్ఫేర్ డిపార్ట్ మెంట్ లో ఉద్యోగం.
తరువాత  నెమ్మదిగా ఎప్పుడో చెప్పింది. భర్త , అత్తమామల ఆరళ్ళు భరించలేక తల్లి పసిపిల్ల అయిన తనతో పారిపోయి వచ్చి అందరినీ వదులుకుని ఉద్యోగం సంపాదించుకున్న సంగతి.
ఏడాది దాటకుండా ఇద్దరి అంగీకారం మేరకు చాలా సింపుల్ గా గుళ్ళో జరిగిపోయింది పెళ్లి.
ఎప్పుడూ రానిది ఇలా అనుమానం రావడం …ఏమో..
తెల్లారి ఎనిమిదయ్యేసరికి బాగ్ పట్టుకుని దిగాడు శివ.
ఆఫీస్ కి వెళ్ళే హడావిడిలో ఉంది సౌమ్య ,పిల్లలిద్దరూ తండ్రికి హలో చెప్పి స్కూల్ కి వెళ్ళడానికి సిద్ధమయారు.
“ అబ్బ , రాత్రంతా ప్రయాణం .ఒకటే తలనొప్పి ఒక కప్పు కాఫీ తీసుకురా సౌమ్యా “అంటూ బెడ్ రూమ్ లోకి వెళ్ళాడు .
ఒక్క క్షణం ఆలోచించిన సౌమ్య ఆఫీస్ కి సెలవని చెప్పి, కాఫీ తీసుకుని గదిలోకి వెళ్ళింది.
శివ ఎక్కడా ప్రయాణం చేసి వచ్చిన వాడిలా లేడు. కాఫీ కప్పు అతని చేతికిచ్చి ఎదురుగా కుర్చీలో కూచుంది.
‘ బాగా అలసిపోయారా?”
“అవును సౌమ్యా”
“పోనీ ఈ రోజుకి సెలవుపెట్టి ఇంట్లో ఉంటాలెండి. ఎన్నాళ్ళై౦దో మనం ఇలా ఏకాంతం గా గడిపి శానాది వారాలు ఇ౦టి పనులకీ ,పిల్లల అవసరాలకే సరిపోతున్నాయి.”
గతుక్కుమన్నాడు శివ .
కాఫీ గొంతులోకి వెళ్లి పొలమారింది.
“అబ్బే ఇదేం కొత్తా ? నువ్వు ఆఫీస్ కి వెళ్లి వచ్చేలోగా నేను కాస్సేపు నిద్రపోయి లేచి సాయంత్రం పిల్లలను తీసుకు వస్తాను .ఫస్ట్ షో సినీమాకు వెళ్దాం.”
“ ఉహు , ఫోన్ చేసి చెప్పేశాను సిక్ అనీ రావడం లేదనీ. నా కిలా వారానికి ఒకటి రెండు రోజులు మాత్రం కలిసి ఉండటం విసుగ్గా ఉంది. చూస్తూ చూస్తూ పన్నెండేళ్ళు దాటి పోయాయి ,ఒక రోజా రెండు రోజులా? పోనీ ఇద్దరిలో ఒకరం ఉద్యోగం మానేసి వచ్చిన దానితోనే సరిపెట్టుకు౦దా౦.”
శివ పని ఇరకాటాన పడ్డట్టై౦ది.
“చూద్దాం లే “అంటూ మాట తప్పించాడు.
అరగంటాగి వంటింట్లో శివ కోసం ప్రత్యేకంగా అతనికి చాలా ఇష్టమని కట్టే పొంగలి చేస్తూ , “ఏమీ అనుకోనంటే ఒక మాట అడగనా ?”
తటపటా ఇస్తూనే అడిగింది.
“ అడుగు మన మధ్య అనుకునే విషయం ఏముంది?” పేపర్ తిరగేస్తూ యధాలాపంగా అన్నాడు శివ.
“ మీరు నిన్న సాయంత్రం అమీర్ పేట్ జంక్షన్ వద్ద కారులో ఎక్కడికి వెళ్తున్నారు?”
అదిరిపడ్డాడు శివ.
“నేనా ? లేదే? నేను రాత్రి పదింటికి విజయవాడలో బస్సెక్కి ఇక్కడికి వచ్చాను. నువ్విలా అనుమానిస్తావను కుంటే టికెట్ కూడా తీసుకు వచ్చ్చి చూపిం’చేవాడిని . “ కొ౦చం తత్తరపడ్డా నిష్టూరంగా అన్నాడు.
“ లేదు , నేను చూశాను . మన పెళ్లి రోజుకు కొన్న బ్లూ చెక్స్ షర్ట్ వేసుకున్నారు ..”
“లేదు సౌమ్యా ,మొన్నటి నుండి ఉదయం వేసుకొచ్చిన ఆరెంజ్ కలర్  షర్ట్ వేసుకుని తిరుగుతున్నాను..”
“అవునా ఎవరినో చూసి మీరనుకుని ఉంటాను లెండి “అడిగి లాభం లేదనిపించింది.
 “ కావచ్చు , ఎంతమంది కుండవు చెక్స్ చొక్కాలు ? “ కాస్త ఉత్సాహంగా అన్నాడు.
“ఫోన్ స్విచాఫ్ లో పెట్టుకున్నారెందుకు ?” అడుగుదామని నాలుక చివరివరకూ వచ్చిన ప్రశ్న అక్కడే ఆపేసింది.
చెప్పాలని లేకపోతె ఎన్ని అబద్ధాలు దొరకవు గనక.
“ నువ్వు సెలవువేస్ట్ చేసుకోకు సౌమ్యా , అర్జంట్ గా చెయ్య వలసిన ఆఫీస్ పనుల విషయంగా నేను బయటకు వెళ్లి రావాలి మళ్ళీఇంట్లో ఒక్కదానవే ఉండిపోతావు.మరో రోజెప్పుడైనా వీలు చూసుకుని సెలవు తీసుకు౦దువు గాని … మా బుజ్జి కదూ , మా బంగారు కదూ …”
అతని బ్రతిమాలటం ఇదివరలో మధురంగానే ఉండేది.ఇప్పుడెందుకో అది కృత్రిమంగా తోచింది.
నిశ్శబ్దంగా లేచి మరో మాట లేకుండా వంటి౦ట్లోకి నడిచింది.
మామూలుగా ఇంట్లో ఉన్న రోజుల్లో అతనే దింపుతాడు కాని ఈరోజు అతను ది౦పుతాననీ అనలేదు ఆమె ది౦పమనీ అడగలేదు. 
*******************
చూస్తూ చూస్తూ ఆరునెలలు గడిచిపోయాయి.
పెదవుల కదలిక తప్ప మరో మార్పు రాలేదు శృతిలో. కాని ఏదో చెప్పాలన్న తపన , పెదవుల కదలిక మాత్రం తెలుస్తూనే ఉంది.
నిస్సహాయంగా గంటలు గంటలు పక్కన కూచుని చూడటం మినహా ఏం చెయ్యాలో అర్ధం కాలేదు శ్రీకాంత్ శర్మకు. సాధారణం గా అందరూ అతన్ని డా. శర్మ అనే పిలుస్తారు. చాలా దగ్గర వాళ్లకు తప్ప అతని పేరు శ్రీకాంత్ అని తెలియదు.
ఆ రోజు ఆదివారం పెద్ద పనేమీ లేక శృతి గదిలోనే కూర్చుని ఉన్నాడు శ్రీకాంత్. రోజూ చూసుకునే నర్స్ ఓ గంట బయటకు వెళ్లి వస్తానని వెళ్ళింది. గదిలో వాల్ పైన ఫిక్స్ చేసిన టీవీ లో చానెల్స్ తిప్పుతున్న అతను హఠాత్తుగా ఆగి వెనక చానెల్ కు వెళ్ళాడు.
మూగ చెవిటి వారికోసం వార్తలు లా ఉంది. మామూలుగా చదువుతుంటే చేతులతో పెదవుల కదలికతో చెప్తోంది దాన్నే.
చటుక్కున ఒక ఆలోచన మెరుపులా మనసులో మెదిలింది. శృతి వైపు తలతిప్పాడు అప్పటికే విప్పరిత నేత్రాలతో దాన్నే చూస్తున్న శృతి ఎదో చెప్పాలని ప్రయత్నిస్తోంది.
ఏదో శబ్దం వస్తోంది కాని మాట స్పష్టంగా లేదు.
చటుక్కున లేచి వెళ్లి తన లాప్ టాప తెచ్చుకున్నాడు.
లిప్ రీడింగ్ గురించి వెతకడం మొదలెట్టాడు.
ఈ లోగా నర్స్ రావడం తో శృతి బాధ్యతా ఆమెకు అప్పగించి తన పనిలో పూర్తిగా లీనమై పోయాడు .
లిప్ రీడింగ్ నిర్వచనమే గొప్ప ఆసక్తిని కలిగి౦చి౦దతనికి.
పెదవులు, నాలుక ,మొహ కవళికలను బట్టి మాట్లాడే మాటలు అంచనా వెయ్యడం. ఎ కాస్తో వినిపిస్తున్న శబ్దాలను అర్ధవంతంగా అన్వయించుకోడం . మామూలుగా వింటున్నా సాధారణంగా మనిషిని మనిషి మాట్లాడేప్పుడు చూసుకుంటే ఎక్కువ అవగాహన ఉండటానికి కారణం మాట శబ్దతరంగమై మెదడుని చేరి మనసులో ఇంకే దానికన్నా ముందే దృశ్యం మాటను అనువది౦చెయ్యడమే.
ఇప్పుడిక శృతి కోలుకునే లోగా ఏం చెప్పాలనుకుంటో౦దో తెలుసుకుందుకు ఉన్నదారి అది ఒక్కటే.
లిప్ రీడింగ్ ! ఈ విషయమే కొత్త . దీన్ని నేర్పే వాళ్ళు ఎక్కడ దొరుకుతారు?
లాప్ టాప్ మీద దృష్టి కేంద్రీకరి౦చేసరికి కళ్ళు మంట పుడుతున్నాయి. ఇహ లాభం లేదని లేచి వెళ్లి కావలసిన విషయం ప్రింట్ అవుట్ తీసుకున్నాడు.
కిచెన్ లోకి వెళ్లి వేడిగా కాఫీ తెచ్చుకు చదవడం మొదలు పెట్టాడు.
ఆసక్తిగా చదవడం మొదలుపెట్టిన అతనికి అర్ధమైంది ఆ విషయం అనుకున్నంత సాధారణమైనది కాదని.
దానికో సిస్టమాటిక్ సీక్వెన్సు ఏర్పాటు చేసుకుని స్టడీ చెయ్య వలసినది ఎంతో ఉందనీ.
వెంటనే నిరుత్సాహం అనిపించింది. ఎప్పటికవాలి ఈ పెదవుల కదలిక అధ్యయనం ? ఎప్పటికి శృతి ఏం చెప్పదలుచుకుంటో౦దో తెలవాలి?
లాప్ టాప్ మూసి కణతలు నొక్కుకున్నాడు. అది ఒక క్షణం పాటే.
మళ్ళీ వెంటనే లేని ఉత్సాహం తెచ్చుకుని “ఎన్నాళ్ళైనా అవనీ గాక “ అనుకున్నాడు.
రైటింగ్ పాడ్ తెచ్చుకుని
ముందు భాష నేర్చుకోడం ఎలా మొదలవుతుంది? అని ఒక ప్రశ్న రాసుకున్నాడు.
జవాబు ఆలోచి౦చు కు౦టూ పొతే , స్కూల్లో చేరడం నించి వెనక్కు వెనక్కు వచ్చి పసిపాపల దగ్గర ఆగిపోయింది మనసు. అవును … తొలి అక్షరాలూ అత్తా , తాత, అనడం ఆరో నెల దాటాకా , ఏడాదిలోగా ఎప్పుడైనా మొదలవవచ్చు.
ఎక్కడ అత్తా ,తాతా ఇప్పుడు పాపలు అమ్మా అంటున్నారు. నవ్వొచ్చింది.
అవును ఈ మార్పుకి కారణం……ఇది వరలో మూడో నెలో ,ఐదో నెలో రాగానే బిడ్డ నెత్తుకుని పుట్టింటినుండి తమతమ ఇళ్ళకు వెళ్ళేవారు తల్లులు.
కాని ఇప్పుడో … ఉద్యోగస్తులు , అమెరికావాసులు పెరగడంతో  అమ్మను ఆర్నెల్లో ఏడాదో అట్టె పెట్టుకుని అమ్మ ఎప్పుడూ అమ్మా అనో మీ అమ్మ అనో మాట్లాడటం వినే బిడ్డ అమ్మ పెదవుల కదలిక చూసి చూసి అలాగే అనుకరించి అమ్మ అనే నేర్చుకుంటుంది ముందు.
ఎప్పుడైతే ఈ ఆలోచన వచ్చిందో ఆ వెన్నంటే ఒక మెరుపు మెరిసినట్టు అనిపించింది.
అర్ధం తెలియక పోయినా అమ్మ పెదవుల కదలిక ననుసరించి మాటలు నేర్చునే పాపాయి అతనికి ఒక గొప్ప ఉత్ప్రేరకంలా తోచింది.
అప్రయత్నంగా లేచి వాష్ బేసిన్ పైన్నున్న అద్దం  ముందు నిల్చుని శబ్దం చేస్తూ “అమ్మ” అని ఉచ్చరించాడు .ఆ తరువాత శబ్దం రాకుండా లోలోపల “అమ్మ, అమ్మ “ అనుకున్నాడు .
చిత్రం గా రెండు సందర్భాలలోనూ నోరు తెరిచి “ అ” అనడం పెదవులను ఒత్తి “మ్మ” అనిపలకడం ఒకేలా ఉంది.
చెట్టుకింద కూచుని న్యూటన్ సిద్దాంతాన్ని కనుక్కున్నంత సంతోషం కలిగింది.
అవును ముందు పెదవుల కదలిక ముఖ భాగాల కదలిక వాటికి సంబంధించిన పదాలు ఇవి తను క్షుణ్ణంగా తెలుసుకోవాలి.
“ఇదో పెద్ద అధ్యయనమే”
తలగోక్కున్నాడు. 
****************
శివరావ్ కి చెడ్డ చిరాగ్గా వుంది.
ముగ్గురు పిల్లలను చూసుకోడం వాళ్ళ స్కూల్ వ్యవహారాలూ , ఎంత పనిమనిషి ఉన్నా తల్లి వచ్చి సాయపడుతున్నాఅలవాటు లేని పనులు , మధ్య మధ్యన శృతి గురించి పరామర్శ.
అసలు శృతి తో పెళ్లి అనే విషయం ఎంత అకస్మాత్తుగా జరిగిందో గుర్తుకు వచ్చింది.
అప్పట్లో రాజమండ్రిలో తండ్రికి వ్యాపారం. చదువులో  పెద్ద ఎక్కిరాక పోయినా పదో క్లాస్ రెండేళ్ళు ఇంటర్ నాలుగేళ్ళు చదివినా తండ్రి ఓపిగ్గా డిగ్రీ చదవమనే ప్రోత్సహించాడు .అతని వెనక ఇద్దరమ్మాయిలూ కుదురుగా చదువుకుని డిగ్రీ చివరి సంవత్సరం లోకి వచ్చారు. పెద్దక్కకు పెళ్లి చేసారుగాని ముగ్గురు పిల్లలనూ ఆమెనూ వీలైనంత వేది౦చుకు తిని పత్తా లేకుండా పారిపోయాడు చేసుకున్నవాడు. తెలిసిన వాళ్ళ ఇళ్ళలో చిన్నా చితకా పనులు చేస్తూ, బట్టలు కుట్టుకుంటూ కాలం గడుపుతోంది అక్క.
ఆ సమయంలోనే తండ్రి నడిపే ఫాన్సీ స్టోర్ లో రాత్రికి రాత్రి దొంగలు పడి పదిలక్షల  సరుకంతా ఊడ్చేయ్యడంతో కుప్పకూలిన తండ్రికి పక్షవాతం వచ్చి మంచం పట్టాడు.
తండ్రి చిననాటి మిత్రుడు రాఘవ పరామర్శ కానీ వచ్చిన వాడు రోజంతా త౦డ్రితోనే ఉన్నాడు తల్లి కష్టం సుఖం చెప్పుకుంది.
“ తొందరపడి చిన్నప్పుడే పెళ్లి చేసిన పెద్దదాని జీవితం అలాగై౦ది. దానికీ మనిషి అండ కావాలి.ఇహ వీడు చూస్తే చదివిందే చదువుతాడు. పాతికేళ్ళు దాటుతున్నాయి. పిల్లలిద్దరూ పెళ్ళి కున్నారు. ఇప్పుడీయన ఇలా? నాకేమీ పాలుపోడం లేదు.” కన్నీళ్లు పెట్టుకుంది
“ బాధ పడకమ్మా , ఆ దేవుడే ఎదో ఒక దారి చూపకపోడు “ అని ఓదార్చాడు.
అందరూ ఇంతే , ఓ నాలుగు మాటలు చెప్పి వెళ్ళిపోతారు. అని అనుకున్నాడు కాని వారం తిరక్కుండా ఆయన వచ్చి వెళ్ళాక అమ్మ ప్రాధేయపూర్వకంగా అడిగినప్పుడు కాని ఆయన అందరిలా కాదని అర్ధం కాలేదు.
“ రాఘవన్న తల్లి అటో ఇటో అనేట్టున్నదట, ఆమె కళ్ళముందే కూతురి పెళ్లి జరగాలని అన్న కోరిక . పిల్ల చక్కని చుక్క . చదువుకుంది. ఉద్యోగమూ ఉంది. చేసుకున్నావంటే  నీ తరువాత ఇద్దరిపెళ్ళీఅతనే చూస్తానంటున్నాడు. మనకుటుంబానికి పెద్ద అండగా ఉంటాడు “
తల్లిని మధ్యలోనే ఆపేస్తూ ,
“ ఇంకా చదువే పూర్తవలేదు …” నసిగాడు.  నిజానికి అప్పటికే ప్రైవేట్ గా చదువుతూ ఉద్యోగం చేస్తున్నాడు.కుటుంబానికి అంతో ఇంతో తనవంతు ఆధారం అందిస్తున్నాడు. అంతేనా…
ఈ లోగా తల్లి అందుకుంది.
“ ఇది మన ఇంటి వరకూ వచ్చి తలుపు తట్టిన అదృష్టం నాన్నా. చాలా సమస్యలు తీరిపోతాయి. ఒక్కతే కూతురు గనక ఎల్లకాలం నీకు అండగా ఉంటారు. చెల్లాయిల పెళ్ళిళ్ళ సమస్యా ఉండదు. మీ నాన్న మిత్రుడు గనక నాన్నకూ సంతోషం. ఆలోచించు బాబూ”
అవును అన్నింటికీ ఒకటే పరిష్కారం కాదనలేదు.
కాని … కాని…
ఆలోచనలు అక్కడ ఆగిపోయాయి.
ఎన్నేళ్ళుగా ఈ అనలం గుండెలో ప్రజ్వరిల్లుతూ ఉంది?
ఈ అసహనం ఎన్నేళ్ళుగా గుండెలో ముడుచుకుని పడుకుని ఉంది.
తలుచుకుంటే గుండె మండిపోతుంది. కాని ఎలా బయట పడటం? ఎక్కడా చిక్కని తనను ఎలా ..ఎలా… 
*********
రచన: భువనచంద్ర
హింస అనేది ఎప్పుడు పుట్టిందో తెలుసా? జీవుల పుట్టుకలోనే హింస ఉంది. నొప్పి లేకుండా ప్రసవం జరుగుతుందా? పోనీ అలాంటి నెప్పులు వెరచి అన్నా మానవుని మనసు అహింస వైపు కంటే హింస వైపే ఎక్కువ మళ్ళుతుంది. ఓ హీరో వందమందిని చావగొట్టాడు. థియేటర్లో వాళ్ళు క్లాప్స్ కొడతారు. అదే హీరో ఒక గుడ్డివాడ్ని రోడ్డు దాటిస్తే ‘ ఓహో ‘ అనుకుంటారు గానీ చప్పట్లు కొట్టరుగా. అంతెందుకూ , ఎవడి మీద నీకు కోపం వచ్చినా నీ మనసు ఆలోచించేది ఏమిటి? వాడ్ని తందామనో లేక పది మందిలో పచ్చిగా అవమానిద్దామనో లేక చంపేద్దామనో! కాదంటావా? ” విశ్రాంతిగా బీడి వెలిగించి అన్నాడు పరమశివం.
“ఇవన్నీ నాకెందుకు చెపుతున్నావు? ” అసహనంగా అన్నాడు వెంకటస్వామి. హోటల్ లో రష్ లేదు. కారణం బస్సుల బంద్.
“నీకు తెలుసుండాలే! తెలియదా? ” నవ్వాడు పరమశివం.
“నీ బుర్రలో ఏముందో నాకేం తెలుసు? ” సీరియస్ గా అడిగాడు వెంకటస్వామి.
“నన్ను వీలున్నంత త్వరగా చంపెయ్యాల్ని ఉంది. నన్ను అడ్డు తొలగించుకొని నందినిని ఆస్తితో సహా నీదాన్ని చేసుకోవాలని ఉంది. ఎలా చంపాలో అని రకరకాలుగా ఆలోచిస్తున్నావు కూడా! ” కిసకిసా పరమ కౄరంగా నవ్వుతూ అన్నాడు పరమశివం.
“నిన్ను చంపినంత మాత్రాన నందిని నా పరం అవుతుందా? ” ధైర్యంగా పరమశివం కళ్ళలోకి చూసి అన్నాడు వెంకటస్వామి. అటో ఇటో తేల్చుకోవల్సిన సమయం ఎంతో దూరం లేదని వెంకటస్వామి మనసుకి అనిపించడం వలన వచ్చిన ధైర్యం అది.
మనసు మనిషిని భయపెడుతుంది. ఒక్కోసారి ఆ మనసే మనిషిని భయాన్నుంచి బయట పడేస్తుంది.
“గుడ్.. ఇప్పుడు నచ్చావ్. యీ క్షణంలో నీ కళ్ళలో ‘తెగింపు ‘ కనిపిస్తోంది. శభాష్. ఇప్పుడు మజా వస్తుంది. ఎందుకంటే ఏమాత్రం ఎదురుతిరగలేని మనిషిని చంపడంలో ‘థ్రిల్ ‘ ఏముంటుంది? వెంకటస్వామీ.. పులి కూడా డైరెక్టుగా జింక మీదకు దూకదు. పరిగెత్తిస్తుంది. జింక పరిగెత్తి పరిగెత్తి అలసిపోయేదాక మహోత్యాహంగా దాన్ని వెంటాడుతుంది. పరిగెత్తిన కొద్ది జింక నెత్తురు వేడెక్కుతుంది కదా… ఆ వేడి నెత్తురి కోసమే పులి జింకకి అవకాశం ఇచ్చి మరీ పరిగెత్తిస్తుంది ” మరో బీడి వెలిగించుకుంటూ ఆగాడు పరమశివం. వెంకటస్వామి ఆలోచిస్తున్నాడు. వీడు ఇప్పటికే నన్ను చంపేందుకు ప్లాన్ సిద్ధం చేసి ఉండాలి. లేకపోతే ఇంత నిబ్బరంగా మాట్లాడుతూ కూర్చోడు. “ఊ!.. ఒకోసారి జింక, పులి నుంచి తప్పించుకుంటుంది కూడా. కానీ అది నోరు, తెలివితేటలూ లేని జంతువుల వేట. నాదలా కాదు. పులీ, సింహం, తాబేలు, ఎలుగుబంటి ఛాయిస్ ఇచ్చినా, నేను ఛాయిస్ ఇవ్వను. నేను అనుకొన్న పద్ధతిలో, నేను నిర్ణయించిన క్షణాన నువ్వు మరణిస్తావు. అది మరణం కాదు. ‘మృత్యువే నయం ‘ అని నువ్వు ఖచ్చితంగా అనుకుంటావు! ” బీడి దమ్ము మరోసారి గాఢంగా పీల్చి అన్నాడు పరమశివం. “అంటే ‘ వరం ‘ అన్నమాట! ” అని పొగ వదిలాడు పరమశివం.
అసలు అంత పగ నా మీద ఎందుకు? సరే.. నందిని అందగత్తే.. పోనీ అమాయకురాలు. డబ్బు ఉంది. అటువంటి వాళ్ళ కోసం ఎవరైనా ప్రయత్నిస్తారు. ఏం నువ్వు ప్రయత్నించవా? ఉన్న స్థితిలో నుంచి పైకి ఎదగాలనుకోవడం తప్పా? పరమశివం…నిన్నటి వరకు నిన్ను చూసి భయపడ్డ మాట నిజమే. కానీ ఒక్కటి గుర్తుంచుకో, నేను దుర్మార్గుడ్ని కావచ్చు, కానీ నీలాగా శాడిస్టుని కాను. ఇప్పుడు చెపుతున్నాను విను. నీ వేటలో నువ్వుండు… నా వేటలో నేనుంటాను. నీ వేట కేవలం నన్ను చంపడం… అదీ భయంకరంగా. కానీ, నా వేట నిన్ను చంపడం కోసమే కాదు నందినిని దక్కించుకోవడానికి కూడా. నిన్నటి వరకు నందినిని ఒక నిచ్చెనలాగా వాడుకుందామనుకొన్నాను. నీలాంటి శాడిస్టు రాస్కేల్ చేతుల్లో తాను పడకుండా ఉండాలంటే నేనే నిన్ను చంపాలి… బీ రెడీ! ”
పరమశివం మందున్న బీడికట్టలోంచే ఓ బీడిని తీసి వెలిగించి, దమ్ము పీల్చి , ఆ పొగని పరమశివం మొహం మీదకే వూదాడు వెంకటస్వామి.
ఇప్పుడు అవాక్కవ్వడం పరమశివం వంతయ్యింది.
***********************
“పాలిష్ చేయ్!.. ” పాతిక్కి పైగా వున్న చెప్పుల జతల్ని శీతల్ వైపుకి విసురుతూ అన్నది సుందరీ బాయ్.
జరీవాలా చూస్తూనే ఉన్నాడు. కానీ ఏమీ అనడానికి లేదు. ఏం అన్నా సుందరికి ‘ అనుమానం ‘ వస్తుందని సైలెంటుగా ఉండిపోయాడు.
“హాంజీ!.. ” చెప్పుల్ని జగ్రత్తగా వరుసలో పెడుతూ అన్నది శీతల్. శీతల్ కి అర్ధమైంది… సుందరీ బాయ్ కి అనుమానం కలిగినందుకే కక్ష సాధింపు మొదలెట్టిందని. కానీ శీతల్ కి తెలియదు ….. వాళ్ళిద్దరు ఏకాంతంలో వుండగా సుందరి చూసిందని, సుందరిది మామూలు పగ కాదని…
“డార్లింగ్…. కొంతమంది మగవాళ్ళు అన్నీ సౌఖ్యాలు అందుతోన్నా పరాయి ఆడదాని వెంటపడి ప్రేమ ప్రేమా అని మొత్తుకుంటూ ఉంటారట? ” అడిగింది సుందరి నవ్వుతూ పొరపాటుగా స్టాండ్ లోని చెప్పులజతని విసిరినట్టుగా నటిస్తు చెప్పు శీతల్ మొహానికి తాకేటట్టు విసిరింది. శీతల్ అప్రమత్తంగా ఉండటంలో తప్పించుకుంది లేకపోతే హీల్ దగ్గర సన్నగా పొడుగ్గా ఉన్న ‘పాయింట్ ‘ ఆమె కళ్ళకు తగిలేది.
“అవునా? నాకేం తెలుస్తుంది ? ” నవ్వీనవ్వనట్టు నవ్వి అన్నాడు జరీవాలా.
“ఏమో! ఓ డిష్కషన్ వచ్చిందిలే. అవసరం కోసం భార్య, ఆనందం అనురాగం కోసం ఇంకోతిని మగవాళ్ళు కోరుకుంటారని! ” లోలోపల మండిపోతూ, పైకి మాత్రం సరదాగా అన్నట్టు అంది.
“హ..హ.. మంచి డిస్కషనే ! చూడు సుందూ.. కొన్ని కొనుక్కోడానికి దొరుకుతాయి. కొన్ని దొరకవు. అక్కడ ‘టెరంస్ ‘ మనీ కాదు… హృదయం. కొందరు డబ్బుకి విలువ ఇస్తే, కొందరు ప్రేమకి విలువిస్తారు. ఈ లోకంలో మనిషి బ్రతకడానికి డబ్బు ఖచ్చితంగా వుండి తీరాల్సిందే. కానీ ‘మనస్సు ‘ బ్రతకడానికి ప్రేమ. కోటానుకోట్ల మంది దాహం తీర్చే తీయ్యని జలాలు కలిగిన నది, తన దాహం తీరడం కోసం ఏం చేస్తుందో తెలుసా? తనంతట తాను ఉరకలేస్తూ ‘ఉప్ప’ ని సముద్రుడిలో కలుస్తుంది. ధనము, ధన సంపాదనా, వ్యసనాల్లాంటివి. ప్రేమ వ్యసనం కాదు. మనిషిని మనిషిగా నిలబెట్టేది. మనిషిలో మానవతని నింపేది కేవలం ప్రేమ మాత్రమే. అది అధికారంతో వచ్చేది కాదు. అందుకే చాలా మందికి ప్రేమ అనే మాటకి అర్ధం కూడా తెలియదు. దానికి వయసుతోటో, అందం తోటో, అధికారంతోటో సంబంధం లేదు. మరో మాట చెప్పనా? భార్య ఉండగా ప్రేమ కోసం కలవరించే భర్తలు ఎందరుంటారో, భర్త వున్నా ప్రేమ కోసం అలమటించే ఆడవాళ్ళు అంతకంటే ఎక్కువమందే వుంటారు. ఒక గూడు కింద జీవిస్తున్నాము కదా అని ఒకరికొకరు రాజీ పడవచ్చు. అది తప్పు కాదు. రాజీ పడటం కూడా జీవితంలో ఒక భాగమే. సరే.. నేను ఆఫీస్ కు వెళ్ళాలి. మీ నాన్నగారు ఎందుకో ఆఫీస్ కి రమ్మన్నారు. వెళ్ళొస్తాను. ” సూటిగా సుందరి వంకే చూస్తూ చెప్పాల్సినది చెప్పి బయటకు నడిచాడు జరీవాలా.
సుందరికి షాక్ కొట్టినంత పనైంది. ఎందుకంటే జరీవాలా ఎప్పుడూ నాలుగు మాటలకి మించి ఆమె ముందు మాట్లాడలేదు. అసలు అతను మాట్లాడగలడని ఆమె అనుకోలేదు. సడన్ గా శీతల్ వంక చూసింది సుందరి. శీతల్ తల వంచుకొని చెప్పులు పాలిష్ చేస్తొంది. చాలా శాంతిగా.. చాలా శ్రద్ధగా…
***********************
జి.ఎం.కె. (గాంధీ మోహన్ దాస్ కరంచంద్ ) వీధిలో “చీపురు పుల్లావిడ ” ఎదురుపడింది మాధవికి. “ఎలా వున్నావు?” అని అడిగింది.
“ఎలా వుండేదేంటి అమ్మగారు…. అలాగే వున్నానండి. ఆడు చచ్చిన దగ్గర నుంచి నేను బతుకుతా వున్నానండి. తాగితాగి చచ్చాడండి. ఆడేంటండి వరసగా కల్తీసారా దెబ్బకి మావోళ్ళంతా కాకుల్లా రాలిపోయారు గదండి. మీలాంటి పెద్దోళ్ళందరూ మా గుడిసెల్లోకి వచ్చేసి పరామర్శలు చేశారు గదండి. అమ్మా.. ఒకటడుగుతామడి.. సెప్తారాండీ? యీ గోర్మెంటు అంటారు సూడండి. అదెక్కడుంటాదండి? సచ్చినోళ్లందరికీ మనిషికి యాబ్భై ఏలు ఇస్తానన్నదంట ఆ గోర్మెంటు. ఎవడెవడో వచ్చి మా చేత నిశానీలు కూడా ఏయించుకెళ్ళారండి. బాబ్బాబు అదెప్పుడొత్తాదో తెలిత్తే మా పాణాలు కుంచెం చల్లబడతాయండి. ఆ ఎడ్రస్ చెపుతారాండి. ” గోనె సంచీని కిందపారేసి మాధవిని చూస్తూ అంది చీపురుపుల్లావిడ.
” కల్తీసారాకి చచ్చిపోయారా? కలరాకి కాదు చచ్చిపోయింది? ” ఆశ్చర్యంగా అడిగింది మాధవీ రావ్.
“అంత ఆశ్చర్యము ఎందుకండి? చచ్చినోళ్లందరూ చచ్చింది కల్తీ కల్లు తాగే. కలరా ఏడనుంచి వస్తదండి? గుడిసెల్లోకి రావాలంటే యమదరమరాజైనా కల్తి కల్లు తాగి రావాలసిందే గానీ మామూలుగా రాగలడేంటండి? ఆ మారాజే రానప్పుడు కలరా ఎట్టా వస్తాదండి? ” దీనంగా నవ్వింది చీపురుపుల్లావిడ
“మరి మీరంతా అవ్వాళ ఎందుకు ఎదురు తిరగ లేదు? ” నిర్ఘంతపోయి అడిగింది మాధవి.
“ఎవరి మీద ఎదురు తిరగాలండి? అమ్మగారు! తాగితాగి సచ్చింది మావోళ్ళేకదండి. ఎవరూ ఆళ్లని బలవంతం చేసి తాగించలేదు కదండీ. పాపం ఆ బోసుబాబు, కల్లు దుకాణం పెట్టించింది ఆయనేనండి. ఆరే మావోళ్ల ‘ చావుఖర్చు ‘ లిచ్చి ఆదుకున్నారండి. లేకపోతే శవాలు దిక్కులేకుండా పడుండల్సిందే కదంది. అయినా మా పిచ్చి కాకపోతే మీకు మాత్రం గోర్నమెంటు గారి అడ్రస్సు తెలుస్తాదాండి? ఒకేళ్ళ తెలిసినా మీలాంటి పెద్దోళ్ళు మాకు సెపుతారాండీ? ” గోనేసంచినీ భుజానికి వెసుకొని అన్నీ తెలిసిన వేదాంతిలా నవ్వుకుంటూ నడచిపోయింది చీపురుపుల్లవిడ.
మాధవికి మనసు నిండా అశాంతి.
చీపురుపుల్లావిడ మాటల్లో వ్యంగ్యం లేదు. ఎవరి మీదా కోపం లేదు. వున్నది నిస్సహాయత. ఆఖరికి ఎవరి కల్తీ కల్లు తాగి భర్త చచ్చిపోయాడో , అంత్యక్రియలు జరిపించినందుకు అతని మీద కృతజ్ఞతే కానీ క్రోధము లేదు. మాధవి కళ్ళల్లో నీళ్ళు తిరిగాయి.
యీ దైర్యాన్ని యీ మనుషుల్ని చూసి గర్వపడాలో, ఇంతటి ఘోరమైన అసమానతల్ని చూసి రగిలిపోవాలో ఆమెకి అర్ధం కాలేదు.
“నమస్తే మాధవిగారు! ” కళ్ళు మెరుస్తుండగా అని, షాక్ తిని…
“ఎందుకీ కన్నీళ్ళు? ” విస్మయంతో అదిగాడు ఆనంద రావు.
నడుస్తూనే విషయం వివరించింది మాధవి. ” నేను ఇప్పటి వరకూ కలరా మరణాలే అనుకున్నాను ఆనందరావుగారు, ఇప్పుడు తెలుస్తోంది ఇదంతా జనాల్ని పక్కదోవ పట్టించడానికి ‘ కలరా ‘ జబ్బుని సృష్టించారని. అసలు చచ్చేటప్పుడు ఏం కట్టుకుపోతామని యీ అడ్డదారులు, కల్తీలు, స్వార్ధాలు? తలచుకుంటేనే గుండె చెరువైపోతోంది! ” విషాదం గొంతులో ధ్వనిస్తుండగా అన్నది మాధవీరావు. ఆనందరావు మాట్లాడలేకపోయాడు. నిన్నటి నుంచి అతనికి మనసు మనసులో లేదు. సుందరీబాయ్ గురించి మాధవి చెప్పాలో వద్దో అతను నిర్ణయించుకోలేకపోతున్నాడు. ఒక పక్క చెపుద్దామని వుంది. కారణం సుందరి మాటల్లో పగ. రెండో పక్క చెప్పవద్దని అనిపిస్తోంది. కారణం మాధవి ఎదుట ‘పిరికివాడు’ గా నిలబల్సి వస్తుందేమో అన్న భయం. మౌనంగా చాలా దూరం నడిచారు.
“మాధవి గారు! మీరు ఏవీ అనుకోకపోతే కాఫీ తాగుద్దామా? ” రిక్వెస్ట్ గా అడిగాడు ఆనందరావు.
“అదీ…” సడన్ గా ఆనంద్ మొహం వంక చూసింది మాధవి, చాలా నీరసంగా, చాలా డిస్ట్రబ్డ్ గా కనిపించాడు.
“పదండి.. మీరేంటి అంత నీరసంగా ఉన్నారు? భోజనం చేయలేదా? ” అని అనూనయంగా అంది మాధవి.
“ఎందుకో తినబుద్ధి కాలా, ఇప్పుడు తినాలని లేదు, కానీ నీరసంగా ఉంది. ” తలవంచుకొని అన్నాడు ఆనంద్.
“నిజం చెప్పనా? పొద్దున నుంచి నేను ఏమీ తినలేదు. తినాలని లేదు. మీరు ‘ కాఫీ ‘ అనేదాకా నాకు ఆకలి గురించే గుర్తు లేదు. ” హోటల్లోకి అడుగుపెడుతూ అంది మాధవి.
వాళ్లిద్దరు హోటల్లోకి వెళ్తుండగా శ్యామ్యూల్ రెడ్డి కారులో వెళుతూ గమనించాడని వాళ్లకి తెలియదు.
అందరికీ అన్నీ విషయాలు తెలీవు. అసలెందుకు తెలియాలి. తెలిసినా జరిగేది జరక్కుండా ఆపగలమా? “
రచన: అంగులూరి అంజనీదేవి
”కొంచెం కూడా కడుపులో మిగల్లేదు హేమంత్‌! మొత్తం పోయింది” అంటూ అబద్దం చెప్పింది.
అతను నమ్మాడు ”అయ్యో! అలాగా! మళ్లీ తింటావా! కలిపి పెడతాను” అంటూ అన్నం ముద్దలు పెట్టబోయాడు.
”వద్దు హేమంత్‌! తిన్నా నిలవదు!” అంది పడుకుంటూ.
ఇలా అయితే ఎలా అన్నట్లు ఆలోచనలో పడ్డాడు హేమంత్‌.
హేమంత్‌ని క్రీగంట చూస్తూ ”నువ్వు తిను హేమంత్‌!” అంది ఆరాధ్య.
అతను తినకుండా చేయి కడుక్కొని ఫ్రిజ్‌లోంచి యాపిల్‌ తెచ్చి, దాన్ని చిన్నచిన్న ముక్కలుగా కట్‌ చేశాడు. ఒక్క ముక్క తీసి ఆమె నోట్లోపెట్టి ”తిను” అన్నాడు.
”వద్దు హేమంత్‌! అది తిన్నా వేస్టే! మళ్లీ వాష్‌బేసిన్‌ దగ్గరకి వెళ్లాల్సి వస్తుంది. నాకు అక్కడికి వెళ్లే ఓపిక కూడా లేదు” అంది నీరసంగా చూస్తూ.
ఆశ్చర్యపోయాడు. ఆమె మాటలే అలా వున్నప్పుడు తనేం చెయ్యగలడు? బిడ్డ కావాలన్న కోరిక తన ఒక్కడికే వుంటే సరిపోతుందా? ఆమెకు కూడా వుండాలిగా! ఆమెకు లేకుండా బిడ్డను కనటం సాధ్యమా? ఒకవేళ పుట్టాక సరిగా చూస్తుందా?
”బిడ్డ కావాలని నీకు లేనప్పుడు నేనేం చెప్పను చెప్పు! నా ఫోర్స్‌మీదనే బిడ్డను కనాల్సిన అవసరం కూడా నీకు లేదు. నువ్విక ఈ టాపిక్‌ మీద నాతో మాట్లాడాల్సిందేమీ లేదు. నీకు ఎలా అన్పిస్తే అలా చెయ్యి. నువ్వెలా చేసినా నా అభ్యంతరం ఏం వుండదు. నీకు మీ ఊరు ఎప్పుడు వెళ్లాలనిపిస్తే అప్పుడు వెళ్లు” అన్నాడు. అతనా మాటలు మనస్ఫూర్తిగా అనటం లేదని ఆమెకు అర్థమైంది.
అందుకే దిగ్గున లేచి వాష్‌బేసిన్‌ దగ్గరకి మళ్లీ పరిగెత్తింది. ఈసారి ‘వాక్‌ వాక్‌’ అంటూ గొంతులోంచి పెద్దగా సౌండ్‌ చేస్తూ అక్కడే నిలబడింది. ఒక్కక్షణం హేమంత్‌ వస్తాడేమోనని, చెవులు మూస్తాడేమోనని, కంగారు పడతాడేమోనని ఎదురుచూసింది. అతను రాలేదు. కూర్చున్న చోటే కూర్చుని జుట్టులోకి వేళ్లుపోనిచ్చి నేలవైపు చూస్తూ తన ఆలోచనలో తనున్నాడు.
తనకో బిడ్డ కావాలని ఎవరైనా ఆశించడంలో తప్పులేదు. శాసించటమే తప్పు. హేమంత్‌ జాబ్‌ వచ్చాక పెళ్లి చేసుకోవాలనుకున్నాడే కాని ఇలాంటి సమస్య వస్తుందనుకోలేదు. అనుకుంటే ఆరాధ్యను ప్రేమించేవాడు కాదు. పెళ్లి చేసుకునేవాడు కాదు. దగ్గరయ్యేవాడు కాదు. రమాదేవి కూడా తన కూతురికి ‘తల్లి తనం’ కష్టమను కున్నప్పుడు పెళ్లి ప్రసక్తి తెచ్చి వుండాల్సింది కాదు. ఏ తల్లి అయినా కూతురు నెల తప్పిందని తెలియగానే డెలివరీ కోసం ఎదురుచూస్తుంది కాని అబార్షన్‌ కోసం కాదు. కడుపు తీపి తనకే కాదు తన కూతురికి కూడా రుచి చూపాలని తపించి పోతుంది. తన బిడ్డ మరో బిడ్డకి జన్మ ఇచ్చినప్పుడు జన్మ ధన్యమైనట్లు తరించిపోతుంది. దగ్గరుండి పురుడు పోస్తుంది. రమాదేవిలో ఈ లక్షణాలు లేవు. ఆమెను గుర్తు చేసుకోవాలంటేనే అసహ్యమని పించింది హేమంత్‌కి.
ఆరాధ్య హేమంత్‌ కోసం ఎదురుచూసి అతను రాకపోవడంతో వెంటనే టాప్‌ తిప్పి ముఖం మీద నీళ్లు చల్లుకొని, వాటిని తుడుచుకునే ఓపిక కూడా లేనట్లు నీరసంగా నడుచుకుంటూ వచ్చి హేమంత్‌ ముందు నిలబడింది.
”ఉదయం నుండి ఇంతే హేమంత్‌! గడియ గడియకి వాష్‌బేసిన్‌ దగ్గరకి వెళ్లలేక చచ్చిపోతున్నా!” అంటూ కళ్లు తేలేసి బెడ్‌మీదకి ఒరిగింది.
కంగారు పడ్డాడు హేమంత్‌. వెంటనే ఆమె మీదకి వంగి ఆత్రంగా ”ఆరాధ్యా! ఆరాధ్యా!” అంటూ పిలిచాడు. ఆమె కళ్లు తెరవలేదు. మాట్లాడలేదు. భయపడ్డాడు హేమంత్‌. ఆమె ముఖంమ్మీద నీళ్లు చల్లాడు. చెంపల మీద తడుతూ ”కళ్లు తెరువు ఆరాధ్యా!” అన్నాడు.
ఆమె కళ్లు తెరిచి చూడలేదు. పైగా ఊపిరాడనట్లు ఉక్కిరిబిక్కిరి అవుతోంది. అతను ఆందోళనగా చూస్తూ పిలుస్తూనే వున్నాడు. ఒక్కసారి కళ్లు తెరిచి మళ్లీ మూసుకుంది.
ఇక లాభం లేదనుకొని కాశిరెడ్డికి ఫోన్‌ చేసి ”కాశీ! వెంటనే వెహికిల్‌ పంపు. ఆరాధ్యను అర్జంట్‌గా హాస్పిటల్‌కి తీసికెళ్లాలి” అన్నాడు.
భర్త కాశిరెడ్డితో మాట్లాడటం వినగానే కర్రలా బిగుసుకుపోయింది ఆరాధ్య. వెంటనే రిలాక్సై నెమ్మదిగా కదిలి స్పృహలోకి వచ్చినట్లు ”హేం!” అంది కళ్లు తెరవకుండానే.
”చెప్పు ఆరాధ్యా! ఎలా వుందిప్పుడు? హాస్పిటల్‌కి వెళ్దాం! వెహికిల్‌ వస్తోంది” అన్నాడు.
”వద్దు హేమంత్‌! నాకు హాస్పిటల్‌కి వెళ్లాలంటేనే ఎలర్జి. ఎప్పుడైనా కడుపు నొప్పి వస్తే మా మమ్మీ శొంఠిముద్దలు తినిపిస్తుంది. నువ్వేం కంగారుపడకు. తగ్గిపోతుంది. వెహికిల్‌ పంపొద్దని మీ ఫ్రెండ్‌కి కాల్‌ చెయ్యి” అంది. ఆమె కళ్లు మూసుకునే మాట్లాడుతోంది. కళ్లు తెరిస్తే ఎక్స్‌ప్రెషన్స్‌ కన్పిస్తాయని కళ్లు మూసుకునే వుంది.
”కళ్లు కూడా తెరవలేకపోతున్నావ్‌! హాస్పిటల్‌కి వద్దా! ఏం మనిషివే నువ్వూ! శొంఠిముద్దలతో తగ్గటానికి నువ్విప్పుడేమైనా పెళ్లికి ముందు ఆరాధ్యవా?” అంటూ కేకలేశాడు. వెహికిల్‌ కోసం ఎదురుచూస్తున్నాడు.
అతని ప్రవర్తన చూస్తుంటే హాస్పిటల్‌కి వెళ్లక తప్పేటట్లు లేదు. మెల్లగా కళ్లు తెరిచింది.
”నాకేం కాలేదు హేమంత్‌! ఈ టైంలో ఇలాగే వుంటుందని మమ్మీ చెప్పింది. హాస్పిటల్‌కి వెళ్లాల్సినంత సీరియస్‌ కాదు” అంటూ లేచి నిలబడింది.
హేమంత్‌ ఆమెను కిందనుండి పైకి చూశాడు.
అతనలా చూస్తుంటే తను చేసిన యాక్షన్‌ తెలిసిపోతుందని వెంటనే తూలింది.
హేమంత్‌ ఆమెను పట్టుకొని ”లేవకు. పడిపోతావ్‌! పడుకో!” అంటూ బెడ్‌మీద పడుకోబెట్టాడు.
ఆమె పడుకున్న క్షణానికే చేయిచాపి బయటకి చూపిస్తూ
”అదిగో వెహికిల్‌ వచ్చినట్లు సౌండ్‌ వస్తోంది హేమంత్‌! వద్దని చెప్పిరా! ప్లీజ్‌! హాస్పిటల్‌ వాతావరణం అంటేనే నాకు పడదు. అక్కడ మళ్ళీ వాంటింగ్స్‌ అవుతాయి” అంది. రిక్వెస్ట్‌గా చూసింది.
”ఓ.కె. నువ్వు పడుకో. లేవకు…” అంటూ బయటికెళ్లి వెహికిల్‌ని వెనక్కి పంపి వచ్చాడు. వెహికిల్లోంచి కాశిరెడ్డి దిగి హేమంత్‌తో పాటే లోపలికి వచ్చాడు.
హేమంత్‌ గుండె ఆరాధ్యకు ఏ క్షణంలో ఏమవుతుందోనన్న భయంతో కొట్టుకుంటోంది.
”ఇలా అయితే కష్టంరా కాశీ! నా మాటవిని నువ్వు పెళ్లి చేసుకోకు” అన్నాడు.
”ఇచ్చిన అడ్వయిజ్‌ చాల్లే!” అంటూ లోపలికి వెళ్లి ”నీకిప్పుడు ఎలావుంది ఆరాధ్యా?” అంటూ ఆమెవైపు చూశాడు కాశిరెడ్డి.
”ఓ.కె.” అంది సింపుల్‌గా. కాశిరెడ్డితో పెళ్లికి ముందున్నంత క్లోజ్‌గా, ఎఫెక్షన్‌గా ఇప్పుడు వుండటం లేదు ఆరాధ్య. ఒక పెళ్లిలో ఎన్ని సాంగ్యాలు వుంటాయో అవన్నీ వాళ్ల ఫ్యామిలీ ద్వారానే హేమంత్‌కి తెలిశాయన్న కోపం వుందామెలో…
కాశిరెడ్డి చాలా ప్రశాంతంగా చూస్తూ ”రే! హేం! ఆరాధ్యచేత ఓ పదిరోజులు లీవ్‌ పెట్టించి వాళ్ల ఊరు పంపించరా! హెల్త్‌ ముఖ్యం. ఆ తర్వాతనే అన్నీ!” అన్నాడు.
కాశిరెడ్డి వైపు కృతజ్ఞతగా చూసింది ఆరాధ్య. ఆమెకు అతనిమీద వున్న కోపంలో సగం కోపం తగ్గిపోయింది.
కాశిరెడ్డి వచ్చాక కొంచెం కంగారు తగ్గినట్లై ”పంపిస్తాను కాశీ! ఆరాధ్యను రేపే వాళ్ల ఊరు పంపిస్తాను” అన్నాడు హేమంత్‌.
హేమంత్‌ ముఖంలోకి పరిశీలనగా చూశాడు కాశిరెడ్డి. ”రేయ్‌! హేం! కూల్‌రా! ఎందుకంత ఎగ్జయిట్‌ అవుతావ్‌? ఆరాధ్యకు ఏం కాదు” అంటూ ధైర్యం చెప్పాడు.
”ఏమోరా! ఇంత దడ ఎప్పుడూ పుట్టలేదు నాకు” అన్నాడు హేమంత్‌.
ఒక్క క్షణం ఆగి ”హేం! నువ్వు తిన్నావా?” అడిగాడు కాశిరెడ్డి.
”లేదు కాశీ! జస్ట్‌ తినాలని కూర్చున్నాను. అంతే! అంతలోనే ఆరాధ్యకు ఇలా అయింది. పాపం! తనకి మార్నింగ్‌ నుండి ఇలాగే వుందట. ఆఫీసుకి కూడా వెళ్లలేదు. ఇవాళ ఊరెళ్తానంది. నేనే వద్దన్నాను” అన్నాడు.
”వెళ్లనివ్వాల్సింది. ఎందుకంటే అక్కడ పెద్దవాళ్లు వుంటారు కదా! నువ్వయినా ఇలా వుందని తెలియగానే మా మమ్మీకో, మీ మమ్మీకో కాల్‌ చేస్తే బావుండేది. వాళ్లుంటే కాస్త ధైర్యంగా వుంటుంది”
”కానీ ఈ టైంలో వాళ్లను నిద్రలేపి ఇబ్బంది పెట్టడం నాకు ఇష్టం లేదు కాశీ! అందుకే వాళ్లిద్దరికి కాల్‌ చేసి చెప్పలేదు” అన్నాడు.
”సరేలే! ఆరాధ్యకు ఇంకేం కాదు. నువ్వు తిను. నేను నీతో కూర్చుంటాను” అంటూ హేమంత్‌ని లాక్కెళ్లి ప్లేటు ముందు కూర్చోబెట్టి తనూ కూర్చున్నాడు కాశిరెడ్డి.
వాళ్లిద్దరు మాట్లాడుకుంటుంటే తన గురించి ఏం మాట్లాడుకుంటున్నారోనని చెవులు రిక్కించి వినసాగింది ఆరాధ్య. ఏదో మాట్లాడుకుంటున్నారు కాని ఆమెకు విన్పించటం లేదు. వాళ్ల దృష్టిని తనవైపుకి తిప్పుకోవాలని సడన్‌గా లేచి వాష్‌బేసిన్‌ దగ్గరకి పరిగెత్తింది.
ఆమె పరిగెత్తేది చూసి వాళ్లు కూడా అటువైపు వెళ్లారు. ఒకటే కంగారు… ఒకటే టెన్షన్‌ హేమంత్‌కి.
తెల్లవారే ఆరాధ్యను వాళ్ల ఊరు పంపాడు హేమంత్‌.
ఆమె ఉద్దేశమే అది కాబట్టి ఆనందంగా వెళ్లింది ఆరాధ్య.
*****
ఆరాధ్యను చూడగానే ఏదో విజయం సాధించినట్లు ఎప్పుడూ కలగనంత సంతోషం కలిగింది రమాదేవికి… కానీ అంతలోనే ఓ అంతరాయం కలిగింది. అదేంటంటే…! ”మీ అమ్మాయిని హైదరాబాదు నుండి త్వరగా రప్పించండి రమగారు!” అని చెప్పిన పక్కింటి నర్స్‌ మాత్రం రాత్రికి రాత్రే ఇల్లు ఖాళీచేసి వెళ్లిపోయింది. ఆవిడ ఎందుకలా వెళ్లిపోయిందో! ఏం జరిగిందో రమాదేవికి తెలియదు.
”ఇదేం మాయండీ! ఆ నర్స్‌ రోజూ నాతో మాట్లాడేది. ఒక్క మాటయినా నాతో చెప్పకుండా వెళ్లిపోయిందేం? మరీ దారుణంగా వుందే!” అంది రమాదేవి భర్తతో.
”నీకు తెలియదా! ఆవిడ ఎందుకెళ్లిందో?”
”తెలియదండీ! తెలిస్తే ఆరాధ్యను ఎందుకు రప్పిస్తాను?”
”ఆరాధ్యను నువ్వు రప్పించావా? ఆరోగ్యం బాగుండలేదని కదా వచ్చింది? నువ్వు రప్పించడం ఏంటి?” ఆశ్చర్యపోయాడు.
”నేనే రప్పించాను. ఆశ్చర్యపోవడం తగ్గించండి!”
”నువ్వు దాన్ని సుఖంగా కాపురం చేసుకోనీయవా? దాన్నెందుకే అనవసరంగా ఇప్పుడు రప్పించటం?” అన్నాడు గొంతు పెంచి.
”మా ఆడవాళ్ల బాధలు మీకు తెలియవు. నేనేది చేసినా దాని మంచికే చేస్తాను. మీరు జోక్యం చేసుకొని నాకు కోపం తెప్పించకండి!” అంది గట్టిగా.
”నీకు తెలియదే! నామాట వినవే! ఇలాంటి పనులతో తలనొప్పు లొస్తాయి. ఆ నర్స్‌ వెళ్లిపోవటానికి కారణం కూడా ఇదే!” అన్నాడు.
”ఇదా! ఇదంటే! నేను దానికి అబార్షన్‌ చేయిస్తానని తెలిసి ఆ నర్స్‌ను హేమంతే వెళ్లగొట్టించి వుంటాడంటారా?”
”హేమంత్‌ కాదు. మన పక్కింటి నర్స్‌ పనిచేస్తున్న హాస్పిటల్లో డబ్బులకు కక్కుర్తిపడి విచ్చలవిడిగా అబార్షన్స్‌ చేస్తున్నారట. అది ఏ న్యూస్‌ఛానల్‌ ద్వారా బయటకొచ్చిందో తెలియదు కాని ఆ హాస్పిటల్‌ని సీజ్‌ చేశారట. ఆ డాక్టర్‌కి సస్పెన్షన్‌ నోటీస్‌ ఇచ్చారట. అందుకే ఆ నర్స్‌ వెళ్లిపోయంది” అన్నాడు.
ఆలోచనలో పడిపోయింది రమాదేవి.
అబార్షన్‌ చేయించటం నేరమైతే కావచ్చు కాని ఆరాధ్యకు ఇప్పుడెలా అబార్షన్‌ చేయించాలి? చేయిస్తేనే కదా అది హాయిగా ఉద్యోగం చేసుకునేది. అల్లుడు అసలే మాట వినే రకం కాదు. గుట్టుగా పని అయిపోతుందను కుంటే ఈ నర్స్‌ కాస్త ఇప్పుడే వెళ్లిపోవాలా?
భార్య మాట్లాడక పోవడంతో ”ఇదెప్పుడు నామాట వింటుందో ఏమో!” అనుకుంటూ శాంతారాం షాపు దగ్గరకి వెళ్లాడు.
”ఏంటి రమా! అలా వున్నావ్‌?” అంటూ వచ్చింది సీతాలమ్మ.
”నర్స్‌ ఎందుకెళ్లిపోయిందో నీకు తెలుసా వదినా?” అడిగింది రమాదేవి.
”తెలుసులే! దాని గొడవ ఇప్పుడెందుకు?”
”మరి ఆరాధ్యకు అబార్షన్‌ ఎక్కడ చేయించాలి?”
”అదే నాకూ అర్థం కావటంలేదు రమా!” అంటూ ఆమెకూడా ఆలోచనలో పడింది.
”ఆరాధ్యను మా ఊరు తీసికెళ్లి చేయిద్దాం వదినా!” అంది రమాదేవి.
”మీ ఊరేమైనా సిటీయా రమా! కనీసం మండలం కూడా కాదు. మారుమూల పల్లెటూరు. అక్కడివాళ్లే ఏం జరిగినా సిటీకి వస్తుంటారు”
”కానీ ఇలాంటి పనులకు మా ఊరిలో చాలా తెలివైన మంత్రసానులు వున్నారు. పెద్దపెద్ద కాన్పులు కూడా చేస్తుంటారు. లోగడైతే బొడ్డుతాడును కొడవలితోనే కోసేవాళ్లట. ఇప్పుడు బ్లేడును వాడుతున్నారు. వాళ్ల చేతులతో పురుడు పోసిన పిల్లలు కూడా చాలా బాగుండడం చూశాను. కాన్పులే అంత అవలీలగా చేస్తుంటే అబార్షన్‌దేముంది. వాళ్లకది పెద్ద లెక్కలోది కాదు” అంది.
”నువ్వలా అనుకుంటున్నావ్‌! కానీ అక్కడ నువ్వనుకున్నట్లు వుండదు. ఒక్కోసారి వాళ్లు చేసే వైద్యానికి ప్రాణాలు కూడా పోతుంటాయి. ఆరాధ్యకేమైనా జరగరానిది జరిగితే అక్కడెవరు బాధ్యులు? కష్టపడి బి.టెక్‌ చదివించావ్‌! సాఫ్ట్‌వేర్‌ జాబ్‌ చేయించుకుంటున్నావ్‌! అలాంటి అమ్మాయిని తీసికెళ్లి మంత్రసానుల చేతిలో పెడతావా?”
”మరెలా వదినా?” అంటూ ధీనంగా చూసింది రమాదేవి.
”ఎలా అంటే ఎలా? ఏదో ఒక మార్గం చూసుకోవాలి” అంది సీతాలమ్మ.
”నాకే మార్గం తెలియదు వదినా! అదేదో నువ్వే చూడు” అంది.
”నన్ను చూడమంటే నాకు మాత్రం ఏం తెలుసు రమా? నా పిల్లలకి నేనేమైనా ఇలాంటివి చేయించానా? వాళ్లేమైనా ఉద్యోగాలు చేస్తున్నారా? కాకుంటే నువ్వు బాధపడుతుంటే చూడలేక మాట్లాడుతున్నాను. నువ్వేం బాధపడకు”
”బాధపడక చేసేది ఏముంది వదినా?”
”ఏముందీ అంటే ఎవరుమాత్రం ఏం చెప్పగలరు? బయటకెళ్లి అడిగి తెలుసుకోవాలి. మనకు తెలియ కుండా ఎన్ని స్కానింగ్‌ సెంటర్లు లేవు. ఎన్ని హాస్పిటల్స్‌ లేవు. ఎక్కడోచోటుకెళ్లి గుట్టుచప్పుడు కాకుండా పని ముగించుకు రావాలి. అంతేకాని బాధపడితే ఇలాంటి పనులు జరుగుతాయా?” అంటూ ధైర్యం చెప్పింది సీతాలమ్మ.
వెంటనే ఆమె రెండు చేతులు పట్టుకొని ”ఎవరకీ తెలియకుండా ఈ పని చేయించగలమా వదినా?” అంది రమాదేవి.
”ఎవరికీ తెలియకుండానే చేపిద్దాం! అందుకేగా ఆరాధ్యకి గర్భం వచ్చిందన్న సంగతి మనవాళ్లలో ఎవరికీ తెలియకుండా దాచాం. హేమంత్‌కి మాత్రం ”ఆరాధ్య బాత్‌రూంలో జారిపడిపోయింది. ఆ దెబ్బతో అదికూడా పడిపోయింది” అని ఆరాధ్య చేత చెప్పించు. లేకుంటే అతను గొడవ చేస్తాడు. మొన్నటి వరకు బంగారం గొడవతోనే సరిపోయంది. మళ్లీ ఇదో కొత్త గొడవెందుకు?” అంది.
చూడటానికి బక్కగా వున్నా సీతాలమ్మ ఆలోచన చాలా గొప్పగా అన్పించింది రమాదేవికి…
శాంతారాం వద్దంటున్నా వినకుండా, సీతాలమ్మ సహాయంతో ఆరాధ్యను హాస్పిటల్‌కి తీసికెళ్లి, అబార్షన్‌ చేయించింది రమాదేవి.
ఇన్నిరోజులు అదో పీడలా భావించిన ఆరాధ్యకు ఇప్పుడు చాలా తేలిగ్గా, రెక్కలు విప్పుకొని ఎగురుతున్నంత హాయిగా వుంది.
*****
వారం రోజుల తర్వాత ఆరాధ్య హైదరాబాదు వెళ్లాలని బయలుదేరింది. ట్రైన్లో ప్రయాణం చేస్తోంది.
ఆమె వెళ్లి కూర్చోగానే ఒక తల్లీ, కూతురు వచ్చి ఆమెకు ఎదురు సీట్లో కూర్చున్నారు. కూతురుకి ఆరాధ్య వయసు వుంటుంది. చదువుకున్న అమ్మాయిలాగే వుంది.
వాళ్లు ఒకరితో ఒకరు మాట్లాడుకోవటం లేదుకాని మౌనంగా కన్నీళ్లు పెట్టుకుంటున్నారు. ఎవరైనా చూస్తారేమోనని వెంటనే తుడుచుకుంటున్నారు. వాళ్ల బాధ మామూలుగా లేదు. కడుపులోంచి తన్నుకొస్తోంది. వీళ్లెందుకిలా వున్నారు? వీళ్లకేం జరిగింది? వాళ్లనే చూస్తోంది ఆరాధ్య.
చూస్తూ అందరిలా వూరుకోలేకపోయింది. అడిగి తెలుసుకోవాలనుకుంది. ఏమాత్రం సంకోచించకుండా ఆ అమ్మాయి చేయిపై చేయిపెట్టి కదిలించింది. ”ఏం జరిగింది?” అని ఫ్రెండ్లీగా అడిగింది.
అడిగింది అమ్మాయినే అయినా తల్లి సమాధానం చెప్పింది.
”నా బిడ్డకు వాళ్ల అత్తా, ఆడపడుచు, మొగుడు కలిసి వద్దంటున్నా వినకుండా అబార్షన్‌ చేయించారమ్మా! వాళ్లసలు ఆడవాళ్లేనా? వాడసలు మొగుడేనా? అల్లుడని అతన్ని ఎంత గౌరవంగా చూసుకున్నాం! అల్లుడి మర్యాదలు ఎంత ఘనంగా చేశాం! అనుకున్న ప్రకారం పైసా తేడా రాకుండా మొత్తం పెళ్లిపందిట్లోనే ఇచ్చేశాం! ఇంతచేసినా నా కూతురికి ‘అమ్మా’ అని పిలిపించుకునే అదృష్టం లేకుండా చేశాడు. దీనికింక పిల్లలు పుడతారా? పుట్టినా వాళ్లు వుంచుతారా? వాళ్లకి మగపిల్లలే కావాలట. ఆడపిల్లలువద్దట. అది ఆడది కాదా? దాని కూతురు ఆడది కాదా? అదే దాని కూతురుకైతే ఇలా అబార్షన్‌ చేయించేదా? చేయిస్తే ఊరుకునేదా? ఇప్పుడు దీని ఆరోగ్యం ఏమైపోవాలి? అడిగేవాళ్లు లేరనేగా! అబార్షన్‌ పేరుతో నా కూతురెంత నరకయాతన అనుభవంచిందో నాకు తెలుసు” అందామె.
ఆమె గొంతులో ఆవేశం కన్నా ఆవేదనే ఎక్కువగా కన్పిస్తోంది.
ఆమె చెప్పేదంతా నిజమే! అబార్షన్‌ చేయించుకోవటం ఓ పేషన్‌లా ఎందుకనుకుంటున్నారో! ‘మేము చాలాసార్లు చేయించుకున్నాం. మీరు కూడా చేయించుకోండి!’ అంటూ చేయించుకోనివాళ్లను కూడా చేయించు కోమని ఎందుకు సలహా ఇస్తున్నారో తెలియదు కాని అది చేయించుకున్నాక మళ్లీ ఇలాంటి పని జీవితంలో చేయకూడదనిపించింది. తప్పు చేశాక సరిదిద్దుకోలేని తప్పుల్లో ఇదో పెద్ద తప్పు!
”పోలీసులతో చెబితే దాని కాపురం పోతుందని, పదిరోజులు వుంచుకొని పంపిస్తానని ఇంటికి తీసికెళ్తున్నాను. కన్నబిడ్డ బాధ కన్నతల్లికి తెలుస్తుంది. అత్తకేం తెలుస్తుంది? కడుపులో వుండేది ఆడపిల్లని తెలియగానే గొంతు నులిమేసింది. శత్రువునైనా హత్య చెయ్యాలంటే ఆలోచిస్తారు. అది సొంత మనవరాలినే కడుపులో చంపేసింది. ఒక్కోసారి అబార్షన్‌ చేస్తున్న టైంలో తల్లి ప్రాణాలు సైతం పోయే ప్రమాదం వుందట. అయినా ఆ దుర్మార్గురాలికి లెక్కలేదు. ఆడపిల్ల పుట్టకుంటే చాలు. అది అసలు అత్తకాదు. అత్తరూపంలో వుండే రాక్షసి” అందామె. స్టేషన్‌ రాగానే ఇద్దరు దిగిపోయారు.
వాళ్లను చూస్తుంటే వాళ్ల మాటలు వింటుంటే అక్కడున్నవాళ్లకు బాధనిపించి ఆ అమ్మాయి అత్తను, ఆడపడుచును తిడుతున్నారు.
వెంటనే ఆరాధ్యకు తనకు జరిగిన అబార్షన్‌ గుర్తొచ్చింది.
ఆరోజు హాస్పిటల్లో ఆపరేషన్‌ థియేటర్లోకి తనని తీసికెళ్తున్నప్పుడు హేమంత్‌, లక్ష్మీశార్వాణి గుర్తొచ్చారు. తను తల్లి కాబోతున్నానని తెలిసి వాళ్లిద్దరు చూపించిన ప్రేమ గుర్తొచ్చింది. ఆ ప్రేమ కోసమైనా తల్లి తనకు చేయిస్తున్న అబార్షన్‌ను వద్దనుకొని వెనక్కి వెళ్లిపోవాలనుకుంది.
కానీ అప్పటికే డాక్టరు గారు వచ్చేశారు. తల్లికూడా తన చెంపల్ని నిమురుతూ ‘ఏం కాదమ్మా నీకు. ధైర్యంగా వుండు’ అంటూ లోపలికి పంపింది. ఎవరికైనా తల్లేకదా తొలి గురువు… కానీ ఈ తల్లిని చూస్తుంటే తన తల్లిలో అన్నిరోజులు కన్పించిన తొలి గురువు మసకబారి కన్పిస్తోంది.
హైదరాబాదు రాగానే ట్రైన్‌ దిగి ఇంటికెళ్లింది ఆరాధ్య.
ఆరాధ్య వెళ్లినప్పటికన్నా ఇప్పుడు చాలా తేడాగా వుంది. ఆరోగ్యంగా వుంది. అది చూసి హేమంత్‌ సంతోషించాడు. ప్రేమగా మాట్లాడాడు. ఎప్పుడూ లేనంత హుషారుగా, ఉత్సాహంగా తిరిగాడు. చాలా రోజుల తర్వాత అతని
”అయితే వద్దులే!” అన్నాడు. ఆమె అలా అంటుంటే అతనికి కూడా బాధగానే వుంది.
ఆరాధ్యకు వెంటనే ”బిడ్డ కడుపులో వున్నంత వరకు ఏమీకాదు. కాని బయటకొచ్చాక అసలు కష్టాలు మొదలవుతాయి. ఎలా చేస్తావో ఏమోనే ఆరాధ్యా!” అంటూ తల్లి రోజూ ఫోన్లో చెప్పే మాటలు గుర్తొచ్చి హేమంత్‌ వైపు కోపంగా చూసింది.
”ఒక్కరోజా! రెండు రోజులా హేమంత్‌! రోజూ ఇలా నేను తిన్నది వాంతి చేసుకుంటుంటే చూస్తూకూడా నీకేం అన్పించటం లేదా? కళ్లముందున్న నాకన్నా కడుపులో ఇంకా ఫాంకూడా కాని ఆ బిడ్డ ఎక్కువైందా? నీకు నేను అవసరం లేదా?” అంది. ఆమె ఎప్పుడో తప్ప ఎక్కువగా హేమంత్‌ని నువ్వు అనే పిలుస్తుంది.
హేమంత్‌ మాట్లాడలేదు.
”చెప్పు హేమంత్‌! ఆ బిడ్డ నీకంత ముఖ్యమా?”
ఆరాధ్య అలా మాట్లాడుతుందని అతను వూహించలేదు.
ప్రేమను మనస్ఫూర్తిగా ఆస్వాదించింది ఆరాధ్య. అబార్షన్‌ చేయించుకున్న విషయాన్ని దాచేసింది. అది దాచినా దాగదన్న సత్యం అప్పుడామెకు తెలియలేదు.
*****
రెండురోజుల తర్వాత హేమంత్‌ ఫ్రెండ్స్‌ కొందరు జంటలు, జంటలుగా ఇంటికి వచ్చి ఆరాధ్యకు కంగ్రాట్స్‌ చెప్పారు. వాళ్లెందుకొచ్చారో ముందు అర్థం కాకపోయినా ఆ తర్వాత తెలిసి ఆశ్చర్యపోయింది ఆరాధ్య. వాళ్లంతా ఒకేసారి ఆమె చుట్టూ చేరి ”ఆరాధ్యా! నువ్వు చాలా లక్కీ! త్వరలోనే తల్లివి కాబోతున్నావ్‌! ఇవాళ రేపు మన సాఫ్ట్‌వేర్‌ ఫీల్డ్‌లో కొందరికి పిల్లలు పుట్టటం అనేది ఓ యజ్ఞంలా అయిపోయింది. అలాంటప్పుడు నువ్విలా అని తెలియగానే హ్యాపీ అయ్యాం. మా హ్యాపీనెస్‌ని ఇలా ఇంటికొచ్చి నీతో పంచుకోవాలని చాలా రోజులుగా ప్లాన్‌ చేస్తున్నాం. నువ్వు సిటీలో లేవని హేం చెప్పారు. నువ్వు రాగానే వచ్చాం! ఆరోగ్యం జాగ్రత్త. ఆఫీసులో కాని, షాపింగ్‌ కాంప్లెక్స్‌లలో కాని లిఫ్ట్‌నే ఎక్కువగా యూజ్‌ చెయ్యి. మంచి ఆహారం తీసుకో!” అన్నారు. వాళ్లలో ఎక్కువ మంది ‘హౌస్‌ వైఫ్‌’లే వున్నారు. హౌస్‌వైఫ్‌ల కన్నా జాబ్‌ హోల్డర్సే ఎక్కువ జాగ్రత్తలు చెప్పారు.
వాళ్లు వెళ్లాక ‘ఓ మైగాడ్‌’ అంటూ తల పట్టుకొని కూర్చుంది ఆరాధ్య.
అది చూసి హేమంత్‌ మళ్లీ కంగారుపడ్డాడు. ”మీ ఊరు నుండి వచ్చాక బాగానే వున్నావుగా! మళ్లీ మొదలైందా కళ్లు తిరగడం?” అన్నాడు.
ఆరాధ్య అబార్షన్‌ విషయం భర్త దగ్గర దాచి తప్పు చేశాననుకుంది. ఆరోజే తల్లిచేత చెప్పించి వుంటే బావుండేది. ఇప్పుడు చెబితే ఏమనుకుంటాడో ఏమోనని ముందు కంగారుపడింది. తర్వాత నెమ్మదిగా నోరు విప్పి ”మీకు మా మమ్మీ కాల్‌ చేసి చెప్పలేదా ఏం జరిగిందో?” అని అన్నది.
”చెప్పలేదే! ఏం జరిగింది?” అన్నాడు హేమంత్‌.
”నేను కాలుజారి బాత్‌రూంలో పడిపోయినప్పుడు డేట్‌ వచ్చింది. చెబుదామనుకుంటూనే నేను మరచి పోయాను. మమ్మీ చెప్పిందనుకున్నాను” అంది.
”డేట్‌ వచ్చిందా? అంటే ప్రెగ్నెన్సీ??” షాకింగ్‌గా చూశాడు.
”పోయింది” అంది సింపుల్‌గా.
అతను తేరుకొని ”పోయిందా?” అన్నాడు.
ఆమె అవునన్నట్లు తలవూపింది.
”నేను ఎక్స్‌పెక్ట్‌ చేసినట్లే జరిగింది. మీ పేరెంట్స్‌ అన్నంతపని చేశారు. నేను వాళ్లను నమ్మి నిన్ను పంపటం వల్లనేగా ఇలా జరిగింది?” అన్నాడు.
”ఎక్స్‌పెక్ట్‌ చేసినప్పుడు పంపకుండా వుండాల్సింది. పంపటం వల్లనేగా నేను బాత్‌రూంలో కాలుజారి పడ్డాను. ఇక్కడే వుంటే పడేదాన్నా…?” అంది.
”నువ్వు పడడం అబద్దం!” అతను గిర్రున వెనక్కి తిరిగి పక్కకెళ్లిపోయాడు.
అతని ప్రవర్తనకు ఆమె నివ్వెరపోలేదు. మామూలుగానే అతని దగ్గరకి వెళ్లి నడుం మీద చేతులు పెట్టుకొని కళ్లు పెద్దవి చేసి చూస్తూ
”అబద్దం అనగానే సరిపోయిందా? పడినప్పుడు దెబ్బలేమైనా తగిలాయా అని అడగొద్దా? ఏం ప్రేమండీ మీది?” అంది.
అతని ముఖం పూర్తిగా కళ తప్పింది. ఒంట్లో వున్న శక్తి అంతా హరించుకుపోయినట్లయింది. మొన్న అతని తల్లి ఫోన్లో మాట్లాడుతూ ”జీవితం అంటే ముళ్లకు అంటుకుని వుండే మకరందాన్ని నాలుకతో చప్పరించటానికి ప్రయత్నించటమేరా!” అంది. ”అలా అని ముళ్లను చూసి భయపడి చప్పరించటం మానేస్తే జీవితం రుచి తెలియదురా” అని కూడా అంది. ముళ్లంటే ఏమో అనుకున్నాడు కాని ఆ ముళ్లు మరీ ఇంత రాక్షసంగా వుంటాయనుకోలేదు.
”ఇక మాట్లాడరు! ఏదో ఆలోచించుకుంటూ మీ లోకంలో మీరుండిపోతారు. నాకు తెలుసు హేమంత్‌! అసలు నీకు నేనంటేనే లక్ష్యం లేదు. బాధ్యత లేదు. ఇలా చూస్తే బాధపడుతుందేమోనన్న ధ్యాసలేదు” అంది.
నవ్వబోయాడు. నవ్వు రాలేదు. నవ్వటం ఇంత కష్టమని ఇప్పుడే తెలిసింది. అతను నెమ్మదిగా నోరు విప్పి ”దెబ్బ తగిలినప్పుడు ఫోన్‌ చేసి చెప్పివుంటే వెంటనే ట్రైనెక్కి నేనే వచ్చేవాడిని… దెబ్బలు ఎక్కడ తగిలాయో చూసేవాడిని, ఓదార్చేవాడిని. ఇప్పుడెందుకు? అంతా అయిపోయింది కదా! బి హ్యాపీ!” అన్నాడు.
”నాకంత హ్యాపీగా ఏం లేదు” అంటూ తలవంచుకుంది. ముఖం అదోలా పెట్టుకుంది.
అతనామె వైపు చూడకుండా అటువైపు తిరిగి ”హ్యాపీ ఎందుకుండదు? వాంతులు పోయాయి. ఆఫీసుకి వెళ్లొచ్చు. మంచి మంచి డ్రస్‌లు వేసుకోవచ్చు. అందం తగ్గదు” అన్నాడు.
సడెన్‌గా తల ఎత్తి అతనివేపు చూసింది. ఆమె అభిప్రాయం అదే అయినా ఆ మాటల్ని అతని నోటి వెంట వినలేకపోయింది. ప్రాణం చచ్చిపోతున్నట్లనిపించింది.
ఆమెను అలాగే వదిలేసి అతను చకచక రెడీ అయి ఆఫీసుకెళ్లిపోయాడు. ఆఫీసు కెళ్తున్నప్పుడు రోజూ వేసినట్లు ఆమె నడుం మీద చెయ్యి వెయ్యలేదు. ‘బై’ చెప్పలేదు. ఇద్దరి మధ్యన వచ్చిన గ్యాప్‌ను స్పష్టంగా చూపించి వెళ్లాడు.
అతను వెళ్లిన ఓ గంట తర్వాత ఆమె కూడా ఆఫీసు కెళ్లిపోయింది.
*****
ఆఫీసుకు వెళ్లాక ఆరాధ్యకు హేమంత్‌ గుర్తొస్తున్నాడు. అతను రోజూ ‘బై’ చెబితే కలిగే ఆనందం ఎంత స్పష్టంగా కన్పించేదో, ‘బై’ చెప్పనప్పుడు ఏర్పడిన బాధ కూడా అంతే స్పష్టంగా కన్పించింది. ఇద్దరు మనుషులు కలిసి వున్నంత మాత్రాన ఆనందం రాదు. ఒకరిని ఒకరు నిజాయితీగా ప్రేమించు కోవాలి. గౌరవించుకోవాలి. మనం ఇలా వుండాలి. మన లైఫ్‌ ను ఇలా తీర్చిదిద్దుకోవాలి అని ఇద్దరూ ఒకే మాటమీద వుండాలి. ఆ మాటల్ని ఆచరణలో పెట్టుకోవాలి. అభిప్రాయాలను, ఆలోచనలను, అభిరుచుల్ని, బాధ్యతల్ని పంచుకోవాలి. ఏదీ పంచుకోకుండా ఏదీ పెంచుకోకుండా ఆనందం రమ్మంటే రాదు. మనశ్శాంతి అంతకన్నా రాదు.
వైబ్రేషన్‌లో వున్న ఆరాధ్య మొబైల్‌ స్క్రీన్‌ మీద శార్వాణి మొబైల్‌ నెంబర్‌ పడటం చూసి ఒక్కక్షణం లిఫ్ట్‌ చెయ్యాలా వద్దా అని ఆగింది. వెంటనే లిఫ్ట్‌ చేసి ‘హలో! ఆంటీ!’ అంది.
”ఆరాధ్యా! బాగున్నావా? హేమంత్‌ ఇప్పుడే మాట్లాడాడు. నేను విన్నది నిజమేనా?” అడిగింది శార్వాణి ఆత్రుతగా.
”నిజమే!” అంది ఆరాధ్య.
”ఇలా జరగాల్సింది కాదు ఆరాధ్యా! వినగానే బాధపడ్డాను. హేమంత్‌ కూడా బాధపడ్డాడు” అంది. ఆమె గొంతు నిండా బాధ, వ్యధ.
ఆరాధ్య ఒక్కక్షణం రెండు కళ్లూ గట్టిగా మూసుకొని ”ఆంటీ మీకూ, మీ అబ్బాయికీ బాధపడటం తప్ప ఇంకేం రాదా? ఎందుకండీ మీరు బాధపడి అవతలవాళ్లను బాధ పెడతారు? సెంటిమెంట్స్‌ వుండొచ్చు. మరీ ఇంతనా?” అంది.
ఆ మాటలు వినగానే షాక్‌ తిన్నది శార్వాణి. అవాక్కయింది.
శార్వాణి షాక్‌లోకి వెళ్లినట్లు ఆరాధ్యకు అర్థమై ”ఆంటీ! నేను మళ్లీ మాట్లాడతాను. మా టీమ్‌ లీడర్‌ పిలుస్తున్నారు. బై…” అంటూ కావాలనే కాల్‌ కట్‌చేసింది. చెంపమీద కొట్టినట్లైంది శార్వాణికి.
కాల్‌ కట్‌ చేశాక ఆలోచనలో పడింది ఆరాధ్య.
ఎప్పుడైనా ఆరాధ్యకు శార్వాణి కాల్‌ చేసి చాలా అభిమానంగా మాట్లాడుతుంది. అత్తగారు అయినందు వల్లనో ఏమో అలా వుండాలి, ఇలా వుండాలి అంటూ తనకు తెలియనివి తెలిసేలా చెబుతుంది. చెప్పేటప్పుడు కూడా ఏమాత్రం విసుక్కోకుండా చాలా ఓపికగా ఒక తల్లి బిడ్డకు చెప్పినట్లు చెబుతుంది. అలాంటి ఆమెతో మాట్లాడేటప్పుడు కాస్త జాగ్రత్తగా మాట్లాడవలసింది. హర్ట్‌ అయ్యేలా మాట్లాడవలసింది కాదు. ఏమిటో రోజురోజుకి తన మైండ్‌ నిండా పొల్యూషన్‌ పెరిగిపోతుంది. ఎవరితో ఎలా మాట్లాడాలో ఎక్కడ ఎలా ప్రవర్తించాలో తెలియకుండా పోతోంది.
అదే విషయం లంచ్‌ బ్రేక్‌లో సరయుతో చెప్పి ఫీలయ్యింది ఆరాధ్య.
”నువ్వేం ఫీలవ్వకు. నువ్వు చాలా కరెక్ట్‌గానే మాట్లాడావ్‌! లేకుంటే వాళ్లు బాధపడి నిన్ను బాధ పెడతారు. నీకంత బాధ అవసరం లేదు. ఇప్పుడేదో హాయిగా వున్నావ్‌! అలాగే వుండు. అత్తగార్లకి చనువిచ్చినా, గౌరవం ఇచ్చినా దాన్ని అడ్వాంటేజ్‌గా తీసుకొని మనల్ని చేతకాని వాళ్లను చూసినట్లు చూస్తారు. ప్రతిదీ మనకు నేర్పాలని చూస్తారు. మనమేమైనా చిన్నపిల్లలమా నేర్చుకోటానికి? అయినా వాళ్ల మాటల్ని వినేంత టైం మనకుందా?” అంది సరయు.
”లేదు. కానీ ఆవిడ చాలా మంచావిడ సరయు” అంది ఆరాధ్య. ఆమెకు తొలిసారి ట్రైన్లో కలిసి ఇంటికి తీసికెళ్లిన శార్వాణియే గుర్తొస్తుంటుంది.
”అలాగే అన్పిస్తుంది. ఎందుకంటే మీ ఇద్దరు ఒకచోట లేరుగా! వుంటే తెలిసేది ఆవిడ ఎంత మంచావిడో! అయినా నాకు తెలిసి మీ అత్తగారికి, మీ హజ్బెండ్‌కి సెంటిమెంట్స్‌ ఎక్కువ ఆరాధ్యా! అవి వున్నచోట మనశ్శాంతి వుండదు. వాళ్లతో నువ్వెలా చేస్తావో ఏమో? ఏది చేసినా ఏది చెయ్యకపోయినా నీ లైఫ్‌ను మాత్రం వాళ్ల చేతుల్లో పెట్టకు…”
”అలాగే సరయు” అంది ఆరాధ్య.
”నీకు అబార్షన్‌ జరిగి ఫ్రీ అయ్యావు కదా! నాకు పార్టీ ఇవ్వాలి. ఇంటికెళ్లేముందు ఏదైనా మంచి ఫుడ్‌కోర్టుకెళ్దాం. సరేనా!” అంది సరయు.
”ఓ.కె. వెల్దాం” అంది ఆరాధ్య. ఆమెలో ఇప్పుడు అత్తగారిని హర్ట్‌ చేశానన్న ఫీలింగ్‌ పోయింది.
*****
రాత్రి ఎనిమిది గంటలకు క్లయింట్‌తో మీటింగ్‌ వుండడంతో కాన్ఫ్‌రెన్స్‌ రూంలోకెళ్లాడు హేమంత్‌. అతనితో పాటు ప్రాజెక్ట్‌ మేనేజర్‌, ప్రాజెక్ట్‌ లీడర్‌, ఇంకా హేమంత్‌తో సేమ్‌ వర్క్‌ ఎక్స్‌పీరియన్స్‌ వున్న మరో ఇద్దరు ఆ మీటింగ్‌కి అటెండయ్యారు. అది చాలా ఇంపార్టెంట్‌ మీటింగ్‌. అలాంటి మీటింగ్స్‌ నెలకోసారి జరుగుతుంటాయి.
ఆ కాన్ఫరెన్స్‌ రూం పెద్ద విశాలంగా ఏం లేదు. సింగిల్‌ బెడ్‌రూం అంత వుంది. అందులో పొడవాటి ఖరీదైన బల్ల. దాని చుట్టూ ఛైర్స్‌ వున్నాయి. బల్ల మధ్యలో స్పీకర్‌ ఫోన్‌ వుంది. హేమంత్‌, ఆ నలుగురు కలిసి ఆ బల్ల చుట్టూ వున్న కుర్చీల్లో కూర్చున్నారు. మొబైల్స్‌ సైలెంట్‌మోడ్‌లో పెట్టుకున్నారు. జనరల్‌గా వాళ్లు ఆడియో కాలింగ్‌నే ఎక్కువగా యూజ్‌ చేస్తారు. కానీ ఆ రోజు వాళ్లు డిస్కషన్‌ చేసుకున్న వర్క్‌ను బట్టి క్లయింట్‌కి ఇంపార్టెంట్‌ వర్క్‌ను ప్రజెంట్‌ చేసే పని వుండటంతో వీడియో ఫోన్‌కాల్‌ని పెట్టుకున్నారు. ‘ఇవాళ వీడియో కాల్‌కి జాయిన్‌ కాండి!’ అని వాళ్లు అమెరికాలో వుండే క్లయింట్‌కి మెసేజ్‌ పెట్టుకోగానే ఆయన రెస్పాండ్‌ అయి వీడియో ఫోన్‌కాల్‌లో జాయిన్‌ అయ్యాడు.
ఆ ఐదుగురికి మానిటర్‌ లోంచి అమెరికాలో వుండే క్లయింట్‌ కన్పిస్తున్నాడు. వాళ్లుకూడా ఆయనకు కన్పిస్తున్నారు.
క్లయింట్‌ మాట్లాడుతున్నాడు. ఆయన లాంగ్వేజ్‌ చాలా ఫాస్ట్‌గా వుంది. వాళ్లంతా శ్రద్ధగా ఆయన వైపు చూస్తున్నారు. అంతేకాదు వాళ్లు ఏమాత్రం డిస్ట్రబెన్స్‌ మూడ్‌లో లేకుండా ప్లజెంట్‌గా వుండి ఆయనేం అడుగుతున్నాడో దానికి సమాధానం చెబుతున్నారు.
అక్కడున్న ఆ ఐదుగురిలో ఒక్క హేమంత్‌ మైండ్‌ ప్రజెంట్‌ కరెక్ట్‌గా లేదు. సమాధానాలు సరిగా చెప్పలేకపోతున్నాడు. ఆయన చెప్పేది అర్థం కాక మళ్లీమళ్లీ అడుగుతున్నాడు.
…ఎంతో ఉద్విగ్నంగా సాగిన ఆ మీటింగ్‌ ఒక గంట లోపలే పూర్తయింది. వీడియో కాల్‌ ఆగిపోయింది.
వీడియో కాల్‌ ఆగిపోయాక ”హేమంత్‌! ఒన్‌ మినిట్‌!” అంటూ తన ఛాంబర్‌వైపు నడిచాడు మేనేజర్‌.
మేనేజర్‌ తనను ఎందుకు పిలుస్తున్నాడో అర్థం కాకపోయినా హేమంత్‌ అడుగులు అప్రయత్నంగానే ఛాంబర్‌ వైపు కదిలాయి.
మేనేజర్‌ మన స్టేట్‌వాడే! అతను హేమంత్‌తో చాలా ఫ్రీగా వుంటాడు. వాళ్ల మధ్యన ఆఫీసు రిలేషనే కాక పర్సనల్‌ రిలేషన్‌ కూడా వుంది. ఆరాధ్య జాబ్‌ విషయంలో కూడా ఒకప్పుడు అతను చాలా హెల్ప్‌ చేశాడు. దాన్నెప్పుడూ మరచిపోడు హేమంత్‌.
హేమంత్‌ వెళ్లి ఆ మేనేజర్‌కి ఎదురుగా కూర్చున్నాడు. అతను కూర్చున్న విధానం చూస్తుంటే బాగా మూడ్‌ అవుట్‌లో వున్న వ్యక్తిలా అన్పిస్తున్నాడు. మేనేజర్‌ దాన్ని గమనించి చాలా కూల్‌గా, స్మూత్‌గా
”మన క్లయింట్‌తో ఎందుకలా మూడ్‌ఆఫ్‌లో సమాధానాలు చెప్పావు మిస్టర్‌ హేమంత్‌!” అని అడుగుతూ హేమంత్‌ ముఖంలోకి పరిశీలనగా చూశాడాయాన.
మేనేజర్‌ చూపుల్ని తప్పించుకోలేక సమాధానం చెప్పలేక ఒక్కక్షణం సతమతమయ్యాడు హేమంత్‌.
”వాట్‌ హేపెండ్‌ మిస్టర్‌ హేమంత్‌?” అడిగాడు మేనేజర్‌.
హేమంత్‌ బరువుగా శ్వాస తీసుకొని టేబుల్‌ మీద వున్న పెన్‌స్టాండ్‌ వైపు చూశాడు.
”టెల్‌మి హేమంత్‌! వాట్‌ హేపెండ్‌?” ఈసారి మరింత చొరవగా అడిగాడు.
”నో సర్‌! అది చెప్పుకునేంత పెద్ద మేటరేం కాదు. పర్సనల్‌ ప్రాబ్లమ్‌! అంతే!” అన్నాడు.
”పర్సనల్‌ ప్రాబ్లమా?” అడిగాడు ఆలోచనగా మేనేజర్‌.
”అవును సర్‌! నేను బాగా డిస్టర్బ్‌ అవుతున్నాను. త్వరగానే ఫ్రీ అవుతాను. నో ప్రాబ్లమ్‌!” అన్నాడు హేమంత్‌.
”చూడు హేమంత్‌! నీ గురించి నాకు బాగా తెలుసు కాబట్టి నేనోమాట చెప్పనా?”
”చెప్పండి సర్‌!”
”ప్రేమించి పెళ్లి చేసుకున్నవాడివి. ఎంతో రిలాక్స్‌గా వుండాల్సిన వాడివి. ఇలా వుండటం బాగాలేదు”
”నాక్కూడా అలాగే అన్పిస్తోంది సర్‌! కానీ ఏదో తెలియని గ్యాప్‌ నాకూ ఆరాధ్యకు మధ్యన ఏర్పడింది. దాన్ని కవర్‌ చేసుకోలేకపోతున్నాను”
”చేసుకోవాలి. లైఫ్‌ అంటే ఏదో ఒక్కదానికోసమే ఆరాటపడడం కాదుగా! చాలా వుంటాయి. సక్సెస్‌, ఫెల్యూర్స్‌, కెరీర్‌, ఇవన్నీ నువ్వే మేనేజ్‌ చేసుకోవాలి. పర్సనల్‌ ప్రాబ్లమ్స్‌ వుండొచ్చు. వుంటాయి. అవి లేనిది ఎవరికి? కాని వాటి ఎఫెక్ట్‌ నీ వర్క్‌ మీద పడకూడదు కదా!”
హేమంత్‌ మేనేజర్‌ ముఖంలోకి సూటిగా, ధైర్యంగా చూడలేక టేబుల్‌ మీద వున్న గ్లోబు వైపు చూస్తున్నాడు.
”హేమంత్‌! నాకు తెలిసి నువ్వు వెరీ టాలెంటెడ్‌! దాన్ని మిస్‌యూజ్‌ చేసుకోకు!” అన్నాడు మేనేజర్‌.
ఈసారి మేనేజర్‌ వేపు చూశాడు హేమంత్‌.
”అవును హేమంత్‌! నువ్వు దేన్ని ప్రజెంట్‌ చెయ్యాలనుకుంటున్నావో నీ కాన్‌సన్‌ట్రేషన్‌ దాని మీదనే వుంచు. పక్కకు వెళ్లకు. నీకు నువ్వు ముఖ్యం. నీ వర్క్‌ ముఖ్యం. ఆ తర్వాతే అన్నీ…” అన్నాడు చాలా నెమ్మదిగా మేనేజర్‌.
హేమంత్‌ అతను ఆఖరులో చెప్పిన మాటల్ని సిన్సియర్‌గా విని-
-”ఓ.కె. సర్‌!” అన్నాడు.
ఆ తర్వాత వాళ్ల మాటలు కంపెనీ ప్రోడక్ట్‌ మీద హేమంత్‌ చేస్తున్న ప్రాజెక్ట్‌ మీద సాగాయి.
అప్పటికే రాత్రి పదకొండు గంటలయింది.
ఇంటికెళ్లాడు హేమంత్‌.
హేమంత్‌ని చూడగానే ”తొమ్మిది గంటల నుండి కాల్‌ చేస్తూనే వున్నాను. లిఫ్ట్‌ చెయ్యాలని తెలియదా? నాకేమైనా జరిగి చచ్చినా ఇంతేనా?” అంది ఆరాధ్య.
”ఛఛ…. అలా ఎందుకనుకుంటావ్‌! నేను క్లయింట్‌ మీటింగ్‌లో వుండి నీ కాల్‌ని చూసుకోలేదు ఆరాధ్య!” అంటూ అతను కూల్‌గానే సమాధానం చెప్పాడు.
ఆరాధ్య చిరాగ్గా చూసి ”రోజూ మీటింగ్‌లే! అవి లేనిదెప్పుడు? ఏం మీటింగ్‌లో ఏమో! పిచ్చిలేస్తోంది” అంది.
”పిచ్చి వెయ్యడమేంటి? నీకు తెలియదా మీటింగ్‌లు వుంటాయని? ఆల్‌రెడీ నువ్వూ చూస్తున్నావుగా! చూస్తూ కూడా అడుగుతావేం! ఏం మాట్లాడుతున్నావ్‌ ఆరాధ్యా!”
”ఉన్నదే మాట్లాడుతున్నాను”
”ఉన్నదా?”
”ఆ…!”
”అదేంటి! అమెరికాలో వుండే క్లయింట్‌తో మనం కాంటాక్ట్స్‌ పెట్టుకున్నప్పుడు వాళ్ల టైమింగ్స్‌ని మనం ఫాలో కావాలి కదా! ఇండియన్‌ టైమింగ్‌ ప్రకారం వాళ్లకు మనకు కొన్ని గంటలు తేడా వుంటుంది. వాళ్లకు పగలు అయినప్పుడు మనకు రాత్రి…. రాత్రి టైంలోనే వాళ్లతో ఏది మాట్లాడుకోవాలన్నా ఫోన్లో మాట్లాడుకుంటాం. ఇవన్నీ ఆల్‌రెడీ నీకు తెలుసు. నార్మల్‌ లేడీలా బిహేవ్‌ చేస్తావేం? నిన్నిలా చూస్తుంటే నువ్వసలు సాఫ్ట్‌వేర్‌ జాబ్‌ చేసే అమ్మాయివేనా అనిపిస్తోంది”
”సాఫ్ట్‌వేర్‌ అమ్మాయికి మనసుండదా? భర్తతో స్పెండ్‌ చెయ్యాలన్న కోరిక వుండదా? నేను ఏది షేర్‌ చేసుకోవాలన్నా ఇదిగో ఈ ఇంట్లో వుండే ఫర్నీచరే నాకు కన్పిస్తోంది. మీరు కన్పించరు. ఇప్పుడు రాత్రి పదకొండు దాటింది. పడుకోగానే నిద్రొస్తుంది. తెల్లవారి ఆఫీసుకెళ్తాం. మనం మాట్లాడుకునేదెప్పుడు? ఒకరినొకరు చూసుకునేదెప్పుడు? ఇవాళ నేను ఐదు గంటలకే ఆఫీసు నుండి ఇంటికొచ్చాను. అప్పటి నుండి నేనెంత లోన్లీగా వున్నానో తెలుసా?”
”దీనికి నా దగ్గర సమాధానం లేదు. నేనైతే ఈ జాబ్‌ని వదులుకోలేను. ఆఫీసులో నా టైమింగ్స్‌నీ మార్చుకోలేను. నా డిన్నర్‌ అయింది. నువ్వు తింటే పడుకో! లేకుంటే తిని పడుకో” అంటూ అతను వెళ్లి డ్రస్‌ మార్చుకొని పడుకున్నాడు.
”రోజూ ఇలాగే బయట తినేసి వస్తారా?”
”లేదు. ఇవాళ మా మేనేజర్‌ రెస్టారెంట్‌కి తీసికెళ్లారు”
”ఓ.కె… ఓ.కె.” అంటూ ఆమె వైట్‌ నైటీలోకి మారి లైట్‌గా స్ప్రే చేసుకొని వచ్చి హేమంత్‌ పక్కన పడుకుంది.
అతను నిద్రపోకపోయినా అటువైపు తిరిగి ఆమె వచ్చి పడుకోవడం గమనించనట్లే వున్నాడు.
”హేమంత్‌! ఇటు తిరిగి పడుకో!”
”నేను తిరగను.”
”ఎందుకు?”
”అవసరమేముంది?”
”నన్ను అవాయిడ్‌ చేస్తున్నావా?”
”అంత పెద్ద డైలాగు ఇప్పుడు అవసరమా?”
”అవసరమా అంటే అవసరమే! నావేపు చూడవెందుకు?”
”నీవైపు చూస్తే నిన్ను తాకాలనిపిస్తుంది”
”తప్పేంటి? పెళ్లి అయిందిగా!”
”గుర్తు చేస్తున్నావా పెళ్లి అయిందని? అది మరచిపోయే పెళ్లా? నాచేత సరిగ్గా మిట్టమధ్యాహ్నం చూసి తాళి కట్టించారు మీవాళ్లు… అది చాలా పవర్‌ఫుల్‌ ముహూర్తమట. చూసినవాళ్లు చెప్పారు”
”సరే! అవన్నీ ఇప్పుడెందుకు. ఇటు తిరుగు హేమంత్‌!”
”నేను తిరగను!”
”ప్లీజ్‌! ప్లీజ్‌!”
”నువ్వెంత బ్రతిమాలినా నేను నీవైపు తిరగను”
”ఇప్పుడేనా! రోజూనా?”
”అది తర్వాత డిసైడ్‌ చేసుకుంటా!”
”ఎందుకు?”
”ఎందుకంటే ఏం చెప్పను”
”చెప్పాలి. నాక్కూడా తెలియాలిగా!”
”అన్నీ తెలిసే జరుగుతున్నాయా?”
”ఏదో మనసులో పెట్టుకొని మాట్లాడుతున్నట్లే వుంది హేమంత్‌! నేను ఈరోజు నీతో హ్యాపీగా గడపాలని మార్నింగ్‌ నుండి అనుకున్నాను. ఆఫీసులో కూడా అదే ఆలోచన చేశాను. నన్ను డిజప్పాయింట్‌ చెయ్యకు”
”బాగా ఆలోచించే మాట్లాడుతున్నావా?”
”ఆలోచించే మాట్లాడుతున్నాను. కోపంలో వున్నప్పుడు ఎలా వున్నా మిగతా టైంలో హేమంత్‌ నాకు కావాలనిపిస్తుంది. అర్థం చేసుకో!’
”నిన్ను అర్థం చేసుకుంటే నెలతిరక్కముందే నీకు వాంతులు అవుతాయి. అదెంత తలనొప్పినో నేను ఫేస్‌ చేశాను”
”డేస్‌ మెయిన్‌టెయిన్‌ చేద్దాం”
”భయపడుతూ చేసే ఈ ప్రయోగాలు నాకు నచ్చవు. ఇది లాబ్‌ కాదు. కాపురం. నువ్వు పడుకో”
ఆరాధ్య ఇంకేం మాట్లాడకుండా పడుకుంది.
*****
ఎప్పుడైనా హాఫ్‌ ఇయర్లీకి ఒకసారి హేమంత్‌ ప్రాజెక్ట్‌ క్లయింట్‌ అవుటింగ్‌ అరేంజ్‌ చేస్తుంటాడు. అది లంచ్‌ కావచ్చు… డిన్నర్‌ కావచ్చు. టీమ్‌ అవుటింగ్‌ కావచ్చు. ఈ టీమ్‌ అవుటింగ్‌ అనేది ఎందుకంటే ఎంప్లాయిస్‌కి మధ్యన ప్రొఫెషనల్‌ రిలేషన్‌ కాకుండా పర్సనల్‌ రిలేషన్‌ కూడా డెవలప్‌ కావాలని… దాని వల్ల కంపెనీ ప్రొడక్టవిటీ పెరుగుతుంది. ఎంప్లాయిస్‌ హ్యాపీగా ఫీలవుతారు. రీఫ్రెష్‌ కూడా అవుతారు.
కొంతమంది క్లయింట్స్‌ ఇవేమీ చూడకుండా లాభాలు ఎక్కువగా వచ్చినప్పుడు ఇలాంటి టీమ్‌ అవుటింగ్‌లు అరేంజ్‌ చేస్తుంటారు.
అందులో భాగంగా ఆ రోజు హేమంత్‌ వాళ్ల కంపెనీ క్యాబ్‌ వెళ్లి ఎంప్లాయిస్‌నందరిని వాళ్ల వాళ్ల ఇళ్ల దగ్గర పికప్‌ చేసుకుంది. సిటీ అవుట్‌కట్స్‌లో వుండే రిసార్ట్స్‌కి వెళ్లాలని ముందురోజే ఎంప్లాయిస్‌ అందరికి వాళ్ల క్లయింట్‌ మెసేజ్‌ పాసాన్‌ చెయ్యటంతో అందరూ రెడీగా వున్నారు.
కంపెనీ క్యాబ్‌ ఇంకో అర్ధగంటలో హేమంత్‌ దగ్గరకి వస్తుందనగా ”టీమ్‌ అవుటింగ్‌ వుంది వెళ్తున్నాను” అంటూ ఆరాధ్యతో చెప్పాడు. అతను వేసుకున్న డ్రెస్‌ కాక ఇంకో డ్రస్‌ని అడిషనల్‌గా బ్యాక్‌ప్యాక్‌లో పెట్టుకోవటం చూసింది ఆరాధ్య.
”ఈ డే మొత్తం ఇంటికి రారా?”
”రాను. సిటీ అవుట్‌కట్స్‌లో వుండే రిసార్ట్స్‌కి వెళ్తున్నాం. వచ్చేటప్పటికి ఏ టైం అవుతుందో చెప్పలేను”
”మరి నేను అప్పటి వరకు ఒంటరిగా వుండాలా?”
”పదిమంది నీ చుట్టూ వుండటానికి నువ్వేమైనా…” అంటూ అతను ఏదో అనబోతుంటే అతన్ని ఆపి ” ”మీరేమీ అనకండి! ఏమోషనల్‌లో మీరేదో అంటారు. నేను బాధపడాలి. నేను ఆఫీసు నుండి నేరుగా ఆంటీ దగ్గరకి వెళ్తాను” అంది.
”మా అమ్మ నిన్ను రమ్మని చెప్పిందా?”
”చెప్పకపోయినా వెళ్తాను. నేను వెళ్తే వద్దనరు. చాలా హ్యాపీ అవుతారు. మీ నాన్నగారు కూడా నన్ను ఒకప్పుడు చాలా బాగా చూసేవారు. పెళ్లయ్యాకనే కలవలేదు. ఇప్పుడు వెళ్లి కలుస్తాను” అంది.
…వాళ్ల నాన్నగారి మాట ఎత్తగానే హేమంత్‌లో మార్పు వచ్చింది. ముఖమంతా యాసిడ్‌ కన్నా భయంకరమైన ద్రవం పడినట్లు మాడిపోయింది.
అప్పుడే కంపెనీ క్యాబ్‌ వచ్చి ఇంటిముందు ఆగడంతో అతను వెళ్లిపోయాడు. ఆమెను వాళ్ల అమ్మదగ్గరకి వెళ్లమనలేదు. వద్దు అనలేదు. అలా చెప్పేంత టైం కూడా అతనికి లేదు.
హేమంత్‌ ఎక్కగానే ఆఫీసు క్యాబ్‌ సిటీ అవుట్‌కట్స్‌ వైపు బయలుదేరింది.
క్యాబ్‌లో వున్నవాళ్లంతా చాలా ఎంజాయ్‌గా వున్నారు. కొంతమంది వాళ్ల స్నేహితులతో మాట్లాడుకుంటుంటే కొంతమంది క్యాబ్‌లో వున్న ఆడియో లోంచి పాటలు వింటున్నారు. అలా ఓ అర్ధగంట ప్రయాణం చెయ్యగానే రిసార్ట్స్‌ వచ్చింది.
అబ్బాయిలు, అమ్మాయిలు బ్యాక్‌ప్యాక్‌లు తగిలించుకొని క్యాబ్‌ దిగారు. వాళ్లకి ప్రొవైడ్‌ చేసిన రూమ్స్‌వేపు మాట్లాడుకుంటూ వెళ్లారు.
మార్నింగ్‌ ఫ్రష్షప్పయి, టిఫిన్‌ తిని క్రికెట్‌ ఆడారు.
చిన్నచిన్న ఆటలు సరదాగా ఆడారు.
బోటింగ్‌ చేశారు. అంతా సరదా, సరదా…
లంచ్‌ అయ్యాక రెస్ట్‌ తీసుకున్నారు.
మళ్లీ ఆటలు ఆడేవాళ్లు ఆటలు, పాటలు పాడేవాళ్లు పాటలు పాడుతూ ఒక రేంజ్‌లో ఎంజాయ్‌ చేశారు.
హేమంత్‌ మాత్రం ఏమీ చెయ్యలేదు. సైలెంట్‌గా వుండిపోయాడు. అతనికి అతని తండ్రి గుర్తొస్తున్నాడు. తండ్రి గురించి తల్లి చెప్పిన మాటలు గుర్తొస్తున్నాయి. అవి ఒకటే పెయిన్‌ పుట్టిస్తున్నాయి.
ఈపాటికి ఆరాధ్య తన తల్లిదండ్రుల దగ్గరికి వెళ్లి వుంటుందా? వెళ్తే అక్కడి వాతావరణం ఎలా వుండి వుంటుంది. ఆమెను వాళ్లు ప్రేమగా రిసీవ్‌ చేసుకుని వుంటారా? ఇవే ఆలోచనలు హేమంత్‌లో… ప్రశాంతంగా వుండలేకపోతున్నాడు.
*****
శార్వాణి వాళ్ల ఇల్లు ఇంకో పది అడుగులు వుందనగా ‘ఆంటీతో మొన్న ఫోన్లో సరిగా మాట్లాడనందుకు సారీ చెప్పాలి. ఇంకెప్పుడూ అలా మాట్లాడనని చేతిలో చెయ్యేసి ప్రామిస్‌ చెయ్యాలి. హేమంత్‌ తనని దూరంగా వుంచుతున్నాడు. అదికూడా ఆంటీకి చెప్పుకోవాలి. ఆంటీకి చెబితే హేమంత్‌కి నచ్చచెప్పుకుంటుంది. హేమంత్‌ ఎవరిమాట విన్నా వినకపోయినా వాళ్ల అమ్మ మాట తప్పకుండా వింటాడు. అమ్మ మాటవినే అబ్బాయిలు తడిసిన మట్టిలా వుంటారట. ఆ మట్టిని ముద్ద చెయ్యాలన్నా, ఆకృతిగా మార్చుకోవాలన్నా చాలా సులభం. మట్టేకదా!” అని మనసులో అనుకుంటుంటే గేటు వచ్చింది.
ఆ దారి, ఆ గేటు, ఆ పరిసరాలు ఆరాధ్యకు కొత్తకాదు. చిరునవ్వుతో గేటు తీసుకొని లోపలికి వెళ్లింది.
లోపలికి వెళ్లగానే ఆమెకు గతంలో వున్నట్లు లేదు. ఇది నా ఇల్లు. వీళ్లు నావాళ్లు అన్న భావన కలుగుతోంది. ఆ భావన చాలా శక్తినిస్తోంది. ఈ సొసైటీలో తనకు తెలిసిన సరయు కన్నా, ఇంకా కొంతమంది ఫ్రెండ్స్‌కన్నా తనే చాలా సెక్యూర్డ్‌ అనిపిస్తోంది.
”ఆంటీ!” అని పిలిచింది ఆరాధ్య. ఆ పిలుపు హృదయంలోంచి వచ్చినట్లు స్వచ్ఛంగా వుంది. అలా అని విన్నవాళ్లకి ఈజీగా అర్ధమవుతుంది.
”ఎవరదీ?” ఉపేందర్‌ గొంతు గట్టిగా విన్పించింది.
అది పరిచయమైన వాయిస్‌ కావడంతో వెంటనే ”అంకుల్‌! నేను. ఆరాధ్యను” అంది.
ఆయన ఆరాధ్యకు సరిగ్గా నాలుగు అడుగుల దూరంలో నిలబడి ఒక్కక్షణం ఆమెను నిశితంగా చూసి ”ఆరాధ్య అంటే?” అన్నాడు.
”నేను అంకుల్‌! గుర్తుపట్టలేదా?” నవ్వుతూ ఆయన ముఖంలోకి చూసింది. ఇప్పుడు గుర్తుపట్టారా అన్నట్లు నవ్వింది. అలా నవ్వి ఎంత కాలమైందో ఆరాధ్య. ఇప్పుడు మళ్లీ అదే నవ్వు ఆమె పెదవులపై స్వచ్ఛంగా మొలిచింది. ఆ క్షణంలో తను ఒకప్పుడు ఆ ఇంట్లోంచి వెళ్లగొట్టబడిన వ్యక్తి అన్నది గుర్తు రాలేదు.
”గుర్తు పట్టాను. ఒకప్పుడు నువ్వు మా పేయింగ్‌ గెస్ట్‌వి. శార్వాణి నిన్ను అప్పుడే వెళ్లగొట్టిందిగా! మళ్లీ ఎందుకొచ్చావ్‌?” అన్నాడు ఉపేంద్ర.
”ఇప్పుడు నేను మీ కోడల్ని అంకుల్‌!” ఒక అడుగు ముందుకేసి ఇది మీకు తెలియదా అన్నట్లు చూసింది.
”ఆగు అక్కడే! అడుగు ముందుకెయ్యకు” అన్నాడు ఉపేంద్ర.
”అదేంటి అంకుల్‌! ఆంటీ లేదా ఇంట్లో?” అంది ఆరాధ్య.
”ఎందుకూ? నిన్ను తన కోడలిగా నాకు పరిచయం చెయ్యటానికా?” ఆయన వాయిస్‌లోని వెటకారం ముఖం మీద కొట్టినట్లైంది.
ఈసారి ఖంగుతిన్నది ఆరాధ్య.
”కాదు అంకుల్‌! ఆంటీని ఒకసారి పిలవండి! ప్లీజ్‌!” అంది.
”అవసరం లేదు. అదెందుకు నీ ముందుకు….? నేను మాట్లాడటమే ఎక్కువ…” అన్నాడు ఉపేంద్ర.
”నన్ను మీరు ఎవరనుకొని ఇలా అంటున్నారో! నేను మీ అబ్బాయి హేమంత్‌కి భార్యను. మీ కోడల్ని…” అంది. ఆమె నిలబడే వుంది. ఆయన కూడా నిలబడే వున్నాడు.
”ప్రూఫ్‌ చూపించు”
”ప్రూఫా?”
”అవును. ప్రూఫే!”
”ఆధార్‌ కార్డులాగా ఇలాంటి వాటికి ప్రూఫేంటి అంకుల్‌! నేను మీ కోడలిని అని చెబుతున్నాను కదా!” అంది.
”నీ సంగతి తర్వాత. వాడు నా కొడుకు అని ప్రూఫేంటో పట్టుకురా!” అన్నాడు.
”మీ కొడుక్కి ప్రూఫెందుకు అంకుల్‌! శార్వాణి ఆంటీ హేమంత్‌ వాళ్ల మదర్‌ అయినప్పుడు మీరు ఫాదర్‌ కారా?”
”వాడెప్పుడో చనిపోయినట్లు మా బంధువుల్లో చెప్పుకున్నాం. ఇప్పుడు బ్రతికాడని చెబితే ఎవరూ నమ్మరు. నువ్వు మా కోడలివని వచ్చి మా పరువు తియ్యకు. వెళ్లు” అంటూ గుమ్మం వేపు చేయి చూపాడు. ఈ క్షణమే వెళ్లమన్నట్లుంది ఆయన ఎక్స్‌ప్రెషన్‌.
ఆ ఎక్స్‌ప్రెషన్‌కి ఆమె భయపడలేదు. ధైర్యంగా నిలబడి
”బ్రతికి వున్న కొడుకును ఎవరైనా చనిపోయాడని చెప్పుకుంటారా? ఇది వింటే మిమ్మల్ని ఏమంటారో ఒక్కసారి ఊహించుకోండి! మీరు పెద్దవారు. మీ వయసుకి గౌరవం ఇచ్చి నేనేమీ అనలేకపోతున్నాను. ఇప్పుడు సరే! ఇంకెప్పుడూ మీ కొడుకు చనిపోయాడని అనకండి! నేను వినలేను. ఆయన నా భర్త”
”నీకు సెంటిమెంట్స్‌ లేవని విన్నాను”
”సెంటిమెంట్స్‌ లేకుంటే హేమంత్‌ నా భర్త కాడా? మీరు చెప్పినంత తేలిగ్గా చచ్చిపోయాడని ఎవరూ చెప్పుకోరు. ఆయన మనిషండీ! ఒక సాఫ్ట్‌వేర్‌ ఇంజనీర్‌! అలాంటి ఆయన్ను పట్టుకొని చనిపోయాడంటారా?”
”నేను బ్రతికున్న నా కొడుకును చనిపోయాడని చెప్పుకున్నాను. నేను దుర్మార్గుడినే! కానీ నువ్వు నీ కడుపులో జీవం పోసుకుంటున్న బిడ్డను నిజంగానే చంపేసుకున్నావు… అలాంటి నువ్వు కూడా నన్ను అనేదానివే! వెళ్లు. అన్నది చాలు. ఉన్నది చాలు” అన్నాడు.
అప్రయత్నంగానే ఆమె బయటకి నడిచింది. మనసంతా చిద్రమైనట్లు ఒకటే నొప్పిగా వుంది.
ఉపేంద్రను హేమంత్‌ తండ్రి స్థానంలో ఊహించుకోలేకపోతోంది.
తను కూడా ఏదో తప్పు చేసినట్లు తొలిసారిగా అన్పించింది.
శార్వాణి ఆంటీ ఇంట్లో లేకపోయినందుకు బాధగా వుంది. వుంటే అసలేం జరిగిందో! హేమంత్‌ని చనిపోయినట్లు ఎందుకు ప్రచారం చేసుకున్నారో అడిగి తెలుసుకునేది. తెలుసుకుని తనేం చేయాలి? బ్రతికే వున్నాడని హేమంత్‌ని తీసికెళ్లి వాళ్ల బంధువులకి చూపిస్తుందా? చూపించటానికి హేమంత్‌ బంధువులెవరో ఆమెకు తెలుసా? అయినా హేమంత్‌కి తనకీ మధ్యన ప్రస్తుతం ఏముందని? భార్యా, భర్త అనుబంధమేమైనా వుందా? అతని బిహేవియర్‌ చూస్తుంటే తనని ఇక టచ్‌ చేయడనిపిస్తోంది. మరి అటువంటప్పుడు తామిద్దరి మధ్యన వుండే రిలేషన్‌ ఏమిటి? భార్యా, భర్తలా? స్నేహితులా? ప్రేమికులా? రూంమేట్సా? ఈరోజు నుండి అతని దగ్గర ఏ రిలేషన్‌ మెయిన్‌టెయిన్‌ చెయ్యాలి? ఏది మెయిన్‌ టెయిన్‌ చెయ్యాలన్నా ఉపేంద్ర ఇచ్చిన షాక్‌కి తేరుకోలేకపోతోంది.
రచన:డా.శ్రీసత్య గౌతమి               
ఏరన్..ఏరన్.. హలో..హలో… హలో…..
ఆ..ఆహ్… యస్.. ఐ యాం హియరింగ్… గొంతు పెగిలింది ఏరన్ కి.
ఇప్పుడు చెప్పండి ఏమి జరిగింది? అడిగింది అనైటా.
ఏరన్ మొత్తం జరిగినదంతా చెప్పాడు అనైటాకి. అనైటా ఆశ్చర్యపోయింది.
ఏరన్ ముఖం గంభీరంగా మారింది. ఎలాగైనా ఈ రహస్యాన్ని చేధించాలనే పట్టుదల కనబడింది ఆతని ముఖంలో.
“ఈ రోజు మనమిద్దరం రేడియోస్టేషన్ కి వెళ్దాం” అన్నాడు ఏదో తనలో తాను ఒక నిర్ణయానికి వచ్చినట్లుగా.
“మరి ఇవాళ సమాధి దగ్గరకు వెళ్దామన్నారు? “అడిగింది.
“లేదు. నిన్నటి నుండీ ఆ కుర్రాడు నాకు ఫోన్ చేస్తున్నాడు ఏదో చెబ్దామని. కానీ ఏమీ చెప్పలేదు. కేవలం చెప్పాలనుకుంటునట్లు గా మాత్రం హింట్ ఇచ్చినట్లున్నాడు” అన్నాడు ఏరన్.
అనైటా ” ఏం.. మీతో డైరక్ట్ గానే చెప్పొచ్చుగా” అంది.
అతను రేడియో స్టేషన్ కే డైరక్ట్ గా ఫోన్ చేస్తున్నాడు అంటే ఏదో వుంది. తానెక్కడ వున్నది, తనకు ఏమి జరిగినది అనే విషయం ప్రపంచానికి తెలియాలని కోరుకుంటున్నాడు. మరి తనకి ఎందుకు చేసినట్లు? అసలు నా హోటల్ ఫోన్ నెంబర్ ఎలా తెలుసు ఆ కుర్రాడికి? ఇదంతా మాయగా వుంది. అంటే ఆ కుర్రాడు చనిపోయి ఆత్మగా తిరుగుతున్నాడా? అసలు ఆత్మలు వుంటాయా? గాలిలో కలిసిపోవా? మనుష్యులతో మాట్లాడడమేమిటీ? తానేదో చెప్పాలనుకోవడమేమిటి? మనుష్యుల అడ్రస్సులు, ఫోన్ నెంబర్లు వెతికి పట్టుకుని మాట్లాడాలనుకోవడమేమిటి? ఇదంతా నిజమా?? …. ఏరన్ ని వేధించేస్తున్న ప్రశ్నలు.
అయినా ఇవేమీ అనైటాకి చెప్పలేదు. ఆమె అడిగిన ప్రశ్నకి…యస్.. డెరక్ట్ గా చెప్పొచ్చు. లోపల తనతో పాటు వేరే చాలా మంది వున్నారని, వాళ్ళు మాట్లాడనివ్వలేదని చెప్పాడుగా ఇంతకు మునుపు, మళ్ళీ అదే జరిగివుంటుంది అన్నాడు ఏరన్.
ఇక అనైటా గమ్మున అయిపోయి… సరే అని వప్పుకున్నది.
ఏరన్ ఫోన్ పెట్టేసి ఆలోచనలో పడ్డాడు. ఆటోమేటిక్ గా డిటెక్టివ్ క్యాప్ నెత్తి మీదకొచ్చి చేరింది.
“ఇక్కడేదో కన్ ఫ్యూజన్ వున్నది, దాన్ని ముందు చేధిస్తే గాని ఈ కేసు ముందుకెళ్ళదు.  వెంటనే తన డైరీ తీసుకున్నాడు. ఇప్పటివరకూ జరిగిందంతా ఒక స్కిమేటిక్ డయాగ్రం వేసుకున్నాడు. తనకు ఒకటి అర్ధమయినది. ఇక్కడ రెండు సెపరేట్ విషయాలు దాగి వున్నదని. ఎవరో తనని ఈ కేసు నుండి తప్పు దారి పట్టించడానికి కన్ ఫ్యూజ్ చేస్తున్నారని అర్దమయ్యింది.  ఆ నెంబర్ తో రేడియో స్టేషన్ కి ఫోన్ చేస్తున్నది, అదే నెంబర్ తో తనకి ఫోన్ చేస్తున్నది ఒకరు కారు. ఇద్దరు. అందులో ఒకరుగా ఆ కుర్రాడి ఆత్మా????? అయితే తనతో మాట్లాడడానికి ప్రత్నించినది ఆత్మా? లేక రేడియో స్టేషన్ కి కాల్ చేసినది ఆత్మా? నేను రావడానికి ముందరే రేడియో స్టేషన్ కి కాల్స్ వస్తున్నవి. అంటే ఆ కాల్స్ తనకు సంబంధించినవి కావు. ఈ పాయింటు ఆ సమాధి నుండి రేడియో స్టేషన్ వరకు పరిమితం. ఇందులో తాను లేడు. ఇది అనైటా, ఎల్విన్, ఆ సమాధి అంతే.
రెండవ విషయం… నేను వచ్చాక. అనైటా, రూబి, నేను, అమాండా (?). హుం.. అమాండా ఇప్పటి వరకూ తెలియదు. ఈ రెండు విషయాలకి కామన్ గా వున్నది అనైటా. అనైటా చెప్పిన సమాధి స్టోరీ ఈ రెండింటినీ కనెక్ట్ చేస్తున్నది. ఆత్మలు వుంటాయో లేవో తెలియదు, అవి మనుష్యులతో మాట్లాడతాయో లేదో తెలియదు గానీ… ఇదంతా చూస్తుంటే ఒక పెద్ద సీక్రెట్ ఏదో వుంది. అది తాను చేధించాలి! యస్.. థేర్ ఈస్ ఎ సీక్రెట్ బిహైండ్ ఆల్ థిస్ !!!!” అనుకొని సీరియస్ గా ఆలోచించి స్టెప్స్ తీసుకోవాలని నిర్ణయం తీసుకున్నాడు.
తీసుకోవాల్సిన స్టెప్పులన్నీఅ గబ గబా డైరీలో వ్రాసుకున్నాడు.
1. ఆత్మల గురించి కొంచెం చదవాలి, ఎవరినైనా అడిగి తెలుసుకోవాలి.
2. అమాండా
3. అనైటా ఎవరు? ఎందుకు ఈ story ని follow చేస్తున్నది?
4. కుర్రాడి సమాధి, వాడి పుట్టుపూర్వోత్తరాలు
5. అమాండా, రూబీని కలిసింది. గత 12 గంటల పైగా హోటల్ లో నే వున్నాను. నా వివరాలు అడిగి తెలుసుకున్న అమాండా, నన్ను కులుసుకో ప్రయత్నం ఎందుకు చెయ్యలేదు?
6. అసలీ కుర్రాడి కేసుకి, అమాండాకి ఏదైనా సంబంధం వున్నదా?
7. ఈ కేసు వెనుక ఇంకెవరెవరు వున్నారు?
8. దీన్ని ఎక్కడి నుండి మొదలెట్టాలి? ఎవరితో మొదలెట్టాలి?
ఆలోచన.. ఆలోచన… ఆలోచన…
ఓకే.. సమాధి నుండి మొదలెడదాం !!! 
******************
వెంటనే అనైటాకి కాల్ చేశాడు.
“హలో”… అనైటా గొంతు.
అనైటా…నేను ఏరన్ ని.
యస్.. చెప్పండి. అనైటా అన్నది.
ఏమి లేదు. ఇవాళ నేను నీతో రేడియో స్టేషన్ కి రాబోవడం లేదు. ఎందుకంటే.. నేను అమాండా కి అప్పాయిన్మెంట్ ఇచ్చాను. తనని వేరే ప్లేస్ లో కలవ బోతున్నాను. తానేదో ఇంపార్టెంట్ విషయం మాట్లాడాలంటున్నది. అది ఏవిటో నాకు ఇంకా చెప్పలేదు.
ఈ కేసు కి ఆమె చెప్పబోయే విషయానికి ఏదైనా లింకు ఉన్నదంటారా? అడిగింది అనైటా.
అస్సలు తెలియదు. తానెవరో కూడా నాకు తెలియదు అన్నాడు ఏరన్.
ఓకె.. వెళ్ళండయితే అంది అనైటా.
మరి… ఇవాళ ఆ కుర్రాడు రేదియో స్టేషన్ కి కాల్ చేస్తాడంటారా? ఏరన్ అడిగాడు.
ఏమో… నాకు తెలియదు. ఇవాళ తానేమైనా వివరాలు చెప్పాలనుకుంటున్నాడో లేదో… అనైటా డౌట్ ని వ్యక్తపరిచింది.
ఏరన్ ఫోన్ పెట్టేశాడు. ఇక ఆలోచనలో పడ్డాడు. ఓకె.. అనైటాకి అబద్దం చెప్పాడు అమాండాని కలుస్తున్నానని. ఇప్పుడు తాను చేయాల్సిన పని, సమాధి మీద ఒక కన్ను వేసి వుంచడం. తనతో తెచ్చుకున్న లాప్ టాప్ ని తీసుకొని, రేడియో స్టేషన్ ప్రక్కన వున్న మెడికల్ షాప్ లో కూర్చోవడం.. గూగుల్ ఎర్త్ మ్యాప్ ద్వారా ఆ స్మాధి చుట్టూ ఏదైనా యాక్టివిటీ జరుగుతున్నదేమో జాగ్రత్తగా గమనించడం తాను చేయవలసిన మొదటి పని. దీనికి అనైటా వుండ కూడదు. తానే తెలుసుకోవాలి. కొంతవరకూ ఈ విషయాలను తనకు తాను గా తెలుసుకుంటే తప్ప.. ….ఎవరినీ నమ్మ లేని పరిస్థితి!!!
దీనికి ముందు తాను చెయ్యవలసిన్ పని.. ఆత్మల గురించి ఇంటెర్ నెట్ లో కొన్ని విషయాలు తెలుసుకోవాలనుకున్నాడు. గూగుల్ సెర్చ్ లో… “ఆత్మలు ఉన్నాయా?” అని టైప్ చేశాడు. వెంటనే ఒక క్రొత్త విండో ఓపెన్ అయ్యింది. రక రకాల విషయాలు కనిపించాయి. వాటిలో ఆకర్షణీయమైన టైటిల్ ” Life after death”.
చనిపోయాక కూడా మళ్ళీ లైఫా? తప్పకుండా చదివి తీరాలి అని నిర్ణయించుకున్నాడు. ఎలాగూ… తనకు ఇంకా రెండు గంటలు టైం వున్నది బయలుదేరడానికి… రేడియో స్టేషన్ ప్రక్కన మెడికల్ షాప్ లో కూర్చోవడానికి. అది 24 గంటలు ఓపెన్ వుంటుంది ఎలాగూ.
ఇక Life after death చదవడం మొదలు పెట్టాడు.
******************
మనిషి యొక్క భౌతిక శరీరం లోపల ఆత్మ, దాని చుట్టూ కొన్ని కీలకమైన శక్తులను ఆవరించుకొని వుంటాయనీ, మనిషి చనిపోయి భౌతిక కాయం మట్టిలో కలిసిపోయాక ఆ ఆత్మ ఆ కీలక శక్తులతో మిగిలి వుంటుందని చదివి ఆశ్చర్యపోయాడు. ఆ కీలక శక్తులతో ఆత్మకు లైఫ్ వుందా? అని మరింత ఆశ్చర్యం తో ఉత్సాహం తో చదవడం మొదలెట్టాడు.
మనిషి భౌతిక శరీరంలోపల ఆత్మ, బయట మొదటి తొడుగులా చుట్టూ వైటల్ ఎనర్జీ ఆవరించుకొని వుంటుంది. దాని చుట్టూరా అతీంద్రియ శక్తి (భావాలు, భావోద్వేగాలు, కోరికలను కలిగివున్న ఎనర్జీ), దాని చుట్టూ వుండే పొర మానసిక సామర్ధ్యము, ఆ పై సూక్ష్మ శరీరము అనే పొర ఆవరించబడివుంటుంది. ఒకసారి మనిషి చనిపోయాక అతని భౌతిక శరీరము ఆత్మ నుండి, దాని చుట్టూ ఆవరించుకొని వున్న కీలక శక్తుల నుండి వేరుపడి రిలాక్స్ అయిపోతుంది, భూమిలో కలిసిపోతుంది. కానీ దాని ఆత్మ, చుట్టూ ఆవరించుకొనివున్న పొరలన్నీ శాశ్వతం గా మిగిలే వుంటాయి. మరొక శరీరం దొరికాక, ఆ ఆత్మ ఈ తొడుగులతో క్రొత్త శరీరం లోకి ప్రవేశిస్తుందట. ఆ క్రొత్త శరీరం దొరికేవరకు ఈ తొడుగులన్నీ కలిగివున్న ఆత్మ గాలిలో మిగిలేవుంటుంది. ఇది చదివాక ఏరన్ అవాక్కయిపోయాడు. మరి ఆత్మ తన చుట్టూ వున్న ఎనర్జీస్ ని వుపయోగించి మాట్లాడుతుందా? ఇంకా కొన్ని పనులు చెయ్యగలదా? భౌతిక శరీరం లేకుండా ఎక్కడినుండి, ఎటువంటి సహాయాలు తీసుకోగలదు? ఎలా తను అనుకున్న పనులు చెయ్యగలదు? … ఏరన్ కు ఆలోచనలన్నీ ఈగల్లా ముసురుకుంటున్నాయి!  
రచన: మధు అద్దంకి
ఎండలు – ఆవకాయ

”

అబ్బబ్బా పాడు ఎండలు.. మాడు మంటెత్తించేస్తున్నాయ్” అని విసుక్కుంటూ లోపలికొచ్చాడు సు.రా ( సుబ్బా రావు)
“ఏమోయ్” అని పిల్చాడు సు.రా.. ఉహు చప్పుడు లేదు.
మళ్ళా “ఏమోయ్” అని కొంచం గట్టిగా పిల్చాడు సు.రా.. ఉహు ఐనా చప్పుడు లేదు..
“ఏమోయ్” అంటూ రంకేశాడు సు.రా
ధన్ ధన్ ధన్ మంటూ శబ్దం చేస్తూ భూమి దద్దరిల్లేలా పరిగెడుతూ వచ్చింది గ.ల(గజ లక్ష్మి)
“ఎందుకంత శబ్దం చేస్తావు భూకంపం వచ్చేల ఉంది. ఆపు నీ కాళింది మర్దన” అంటూ అరిచాడు సు.రా
“చాల్లేండి సరస.. ఇక్కడ కాళింది లేదు నేను కృష్ణుడినీ కాదు.. ఏదో పూజలో పడి మీ కేక గమనించుకోలేదు.. ఈ మాత్రం దానికే ఆంబోతులా అలా రంకెలెయ్యాలా చోద్యం కాకపోతే “అంది గ.ల
“మొదలెట్టా నీ వితండ వాదన.. నీతో వాదించే ఓపిక లేదు గాని కాస్త మంచి నీళ్ళివ్వు అసలే ఎండన పడొచ్చాను” అని విసుక్కున్నాడు సు.రా.
“ఇంద తీసుకోండి” అంటూ చెంబు గుమ్మం మీద పెట్టింది..
“మళ్ళా ఇదేమి రోగం? చేతికిచ్చే ఓపిక కూడా లేదా నీకు? “అనరిచాడు సు.రా
“ఊరికే అరిచి నా చెవుల్లో సీసం పొయ్యకండి..అసలే మడిలో ఉన్నాను తీసుకు తాగండి” అంటూ విస విసా పూజ గదిలోకి పోయింది గ.ల
విసుక్కుంటూ నీళ్ళు తాగి నెమ్మదిగా కూరగాయల సంచీతో వంటింట్లోకి అడుగు పెట్టాడు.. సంచీలోని మామిడికాయలన్నీ నేల మీద కుమ్మరించాడు..
“ఆవకాయ ఏదో పెట్టి అఘోరిస్తానన్నావుగా ఇవిగో మామిడికాయలు తెచ్చాను..ఇక అఘోరించు..క్రిందటి ఏడాది ఉప్పు తక్కువయ్యి కారం ఎక్కువయ్యి ఊరగాయ 3 నెళ్లకే పాడయ్యింది.. ఈ సారి కాస్త 6 నెలలన్నా నిలవుండేట్టు పెట్టు” అన్నాడు
“క్రిందటేడు కారు చవగ్గా ఉన్నాయని నీరు పట్టిన కాయలు తెచ్చారు. అసలు మూణ్ణెల్లు నిలువ ఉందంటే అది గొప్పే.. ఈసారన్నా మంచివి తెచ్చారా లేక అత్తెసరువి తెచ్చారా”అంటూ కాయలు పరీక్షించడం మొదలెట్టింది గ.ల
ఇది చచ్చు, ఇది పుచ్చు, అంటూ ఒక పాతిక కాయలు అవతల పడేసింది.. ఇక మిగిలినవి 10..
ఆ పదినీ కూడ “ఇందా కాచ్ ” అంటూ సు.రా మీదకి విసిరి పోయి ముక్కలు కొట్టించుకు రండి అంది..
మిర్రి మిర్రి చూస్తూ కాయలతో బయటకెళ్ళాడు సు.రా
ఒక అరగంట తర్వాత బుస్స్ బుస్స్స్ అన్న శబ్దం విన్న గ.ల ” బాబోయ్ పాము… బాబోయ్ పాము రక్షించండి రక్షించండి ” అని అరుస్తూ బయటకి పరిగెత్తబోయింది..
ఆ అరుపుకి ఉలిక్కిపడ్డ సు.రా ” పామా ఎక్కడ పద పద నేను జంపు అనుకుంటూ గుమ్మలోకి పరిగెట్టాడు”
ఇద్దరు గుమ్మంలోంచి తొంగి చూస్తున్నారు పాము ఎప్పుడు కదులుతుందా అని.. ఈలోప మళ్ళా చెవి దగ్గర బుస్స్ బుస్స్ మన్న శబ్దం వినిపించి ” బాబోయ్ పాము ఇక్కడే ఉంది” అంటూ అవతలికి ఒక్క గెంతు గెంతబోయింది. ఈ లోపల గజ గజ వణుకుతున్న భర్తని గమనించి చెళ్ళున వీలున గుద్దింది.
“అబ్బా ఏమిటే నా వీపు విరగ్గొడుతున్నావ్ అన్నాదు “సు.రా..
“ఇంతసేపు పాములా బుస గొట్టి భయపెట్టారు కదా..దానికి వీపు విమానం మోతే మీకు తగిన శాస్తి అంటూ మళ్ళా ధభీ ధభీ గుద్దులు గుద్దింది..
“నేనేం చేసానే ఎమిటీ నాకీ శిక్ష” అని ఏడుపు మొహం పెట్టాడు సు.రా
“ఆ ఊపిరి అలా పాము బుస కొట్టినట్టు తీస్తున్నారేంటి? ఇదేమి రోగం మీకు” అనరిచింది గ.ల.
“ఓహ్ అదా సంగతి ఉండు చెబుతాను అన్నాడు వీపు రుద్దుకుంటూ..”
“మామిడికాయలు కొట్టించుకు రమ్మన్నావు కదా. బజార్లో కెళ్ళి వచ్చీందుకు ఎండ దెబ్బకి నా ఒళ్ళు ఆవిరి కుడుమయ్యి ఊపిరి బుసలా బయటకొచ్చింది అంతే” అన్నడు సు.రా
“ఓరి మీ మీద బండ బడ ఎంత గగ్గోలెట్టించారండీ నన్ను ” అని బుగ్గ మీద ఓ పోటు పొడిచి మామిడికాయ ముక్కలతో వంటింట్లోకి వెళ్ళింది గ.ల
“ఇదిగో ఇలా చీటికీ మాటికీ నా మీద చెయ్యి చేసుకుంటే నీకు ఆవకాయ పెట్టడంలో సహాయం చెయ్యనంతే” అంటూ బుంగమూతి పెట్టాడు సు.రా..
“మీరు కాదు మీ జేజెమ్మయినా చెయ్యాల్సిందే. లేకుంటే మీకివాళ భోజనం లేదుగా కాబట్టి ఇలా వచ్చి కారం కలపండి ముక్కల్లో” అన్నది గ.ల
చచ్చినట్టు వంటింట్లోకి నడిచి కారం,ఉప్పు, ఆవ పిండి , నువ్వుల నూనె అన్నీ ముక్కల్లో పోసి చేత్తో కలియబెట్టాడు సు.రా..
ఆవకాయని కలిపి చేయి కడుక్కుని వచ్చాడు..ఆవ ఘాటూకి, కారం ఘాటు కి చేయి మండిపోసాగింది..అలానే భోజనానికి కూర్చున్నాడు.. అప్పుడే సరిగ్గా కరెంట్ పోయింది..
ఈ లోపల సుబ్బలక్ష్మి కంచంలో వేడి వేడి అన్నంతో వచ్చింది..దానిలోకి కొత్తగా కలిపిన ఆవకాయ, నెయ్యి వేసిచ్చింది తినమని..
“ఇంకేమి వండలేదా” అన్నాడు సు.రా
“లేదు కొత్తావకాయ లేదా అని నోరూరుకుంటే అడుగుతారుగా అందుకనే ఇదే ఉంది అన్నది” సు.ల
మండుటెండలో తిరిగొచ్చిఆవకాయ కలిపి మండిపోతున్న చేత్తో వేడి వేడి అన్నం కలపలేక, కలిపినా ఆ రుచికరమైన ఆవకాయ అన్నాన్ని ఎండల వలన తినలేక ఉక్కిరి బిక్కిరి అయ్యాడు సు.రా.. గొంతు పొలమారితే నీళ్ళు తెచ్చింది గ.ల .
“ఆ నీళ్ళు తాగి ఏమిటి వేణ్ణీళ్ళిచ్చావ్” అన్నడు సు.ర.
“పొద్దున్నా ఫ్రిజ్ లో బాటిల్స్ పెట్టడం మర్చిపోయా.. పైగా ఇప్పుడు కరెంట్ పొయింది కాబట్టి ఇవే గతి” అన్నది గ.ల
ఆ కారం తినలేక,చేతి మంటతో ఆవకాయతో చాలా కష్టపడుతూ భోజనం ముగించి గదిలోకి నడిచాడు పడుకుందామని. కరెంట్ కోతల వల్ల ఆ సుఖం కూడ లేక అష్టకష్టాలు పడ్డాడు..
ఇలా ఎండలకి అల్లలాడుతున్నా, ఆవకాయ మండుతున్నా తింటూ జీవించేస్తున్నారు మన తెలుగువాళ్లు.

”

అబ్బబ్బా పాడు ఎండలు.. మాడు మంటెత్తించేస్తున్నాయ్” అని విసుక్కుంటూ లోపలికొచ్చాడు సు.రా ( సుబ్బా రావు)
“ఏమోయ్” అని పిల్చాడు సు.రా.. ఉహు చప్పుడు లేదు.
మళ్ళా “ఏమోయ్” అని కొంచం గట్టిగా పిల్చాడు సు.రా.. ఉహు ఐనా చప్పుడు లేదు..
“ఏమోయ్” అంటూ రంకేశాడు సు.రా
ధన్ ధన్ ధన్ మంటూ శబ్దం చేస్తూ భూమి దద్దరిల్లేలా పరిగెడుతూ వచ్చింది గ.ల(గజ లక్ష్మి)
“ఎందుకంత శబ్దం చేస్తావు భూకంపం వచ్చేల ఉంది. ఆపు నీ కాళింది మర్దన” అంటూ అరిచాడు సు.రా
“చాల్లేండి సరస.. ఇక్కడ కాళింది లేదు నేను కృష్ణుడినీ కాదు.. ఏదో పూజలో పడి మీ కేక గమనించుకోలేదు.. ఈ మాత్రం దానికే ఆంబోతులా అలా రంకెలెయ్యాలా చోద్యం కాకపోతే “అంది గ.ల
“మొదలెట్టా నీ వితండ వాదన.. నీతో వాదించే ఓపిక లేదు గాని కాస్త మంచి నీళ్ళివ్వు అసలే ఎండన పడొచ్చాను” అని విసుక్కున్నాడు సు.రా.
“ఇంద తీసుకోండి” అంటూ చెంబు గుమ్మం మీద పెట్టింది..
“మళ్ళా ఇదేమి రోగం? చేతికిచ్చే ఓపిక కూడా లేదా నీకు? “అనరిచాడు సు.రా
“ఊరికే అరిచి నా చెవుల్లో సీసం పొయ్యకండి..అసలే మడిలో ఉన్నాను తీసుకు తాగండి” అంటూ విస విసా పూజ గదిలోకి పోయింది గ.ల
విసుక్కుంటూ నీళ్ళు తాగి నెమ్మదిగా కూరగాయల సంచీతో వంటింట్లోకి అడుగు పెట్టాడు.. సంచీలోని మామిడికాయలన్నీ నేల మీద కుమ్మరించాడు..
“ఆవకాయ ఏదో పెట్టి అఘోరిస్తానన్నావుగా ఇవిగో మామిడికాయలు తెచ్చాను..ఇక అఘోరించు..క్రిందటి ఏడాది ఉప్పు తక్కువయ్యి కారం ఎక్కువయ్యి ఊరగాయ 3 నెళ్లకే పాడయ్యింది.. ఈ సారి కాస్త 6 నెలలన్నా నిలవుండేట్టు పెట్టు” అన్నాడు
“క్రిందటేడు కారు చవగ్గా ఉన్నాయని నీరు పట్టిన కాయలు తెచ్చారు. అసలు మూణ్ణెల్లు నిలువ ఉందంటే అది గొప్పే.. ఈసారన్నా మంచివి తెచ్చారా లేక అత్తెసరువి తెచ్చారా”అంటూ కాయలు పరీక్షించడం మొదలెట్టింది గ.ల
ఇది చచ్చు, ఇది పుచ్చు, అంటూ ఒక పాతిక కాయలు అవతల పడేసింది.. ఇక మిగిలినవి 10..
ఆ పదినీ కూడ “ఇందా కాచ్ ” అంటూ సు.రా మీదకి విసిరి పోయి ముక్కలు కొట్టించుకు రండి అంది..
మిర్రి మిర్రి చూస్తూ కాయలతో బయటకెళ్ళాడు సు.రా
ఒక అరగంట తర్వాత బుస్స్ బుస్స్స్ అన్న శబ్దం విన్న గ.ల ” బాబోయ్ పాము… బాబోయ్ పాము రక్షించండి రక్షించండి ” అని అరుస్తూ బయటకి పరిగెత్తబోయింది..
ఆ అరుపుకి ఉలిక్కిపడ్డ సు.రా ” పామా ఎక్కడ పద పద నేను జంపు అనుకుంటూ గుమ్మలోకి పరిగెట్టాడు”
ఇద్దరు గుమ్మంలోంచి తొంగి చూస్తున్నారు పాము ఎప్పుడు కదులుతుందా అని.. ఈలోప మళ్ళా చెవి దగ్గర బుస్స్ బుస్స్ మన్న శబ్దం వినిపించి ” బాబోయ్ పాము ఇక్కడే ఉంది” అంటూ అవతలికి ఒక్క గెంతు గెంతబోయింది. ఈ లోపల గజ గజ వణుకుతున్న భర్తని గమనించి చెళ్ళున వీలున గుద్దింది.
“అబ్బా ఏమిటే నా వీపు విరగ్గొడుతున్నావ్ అన్నాదు “సు.రా..
“ఇంతసేపు పాములా బుస గొట్టి భయపెట్టారు కదా..దానికి వీపు విమానం మోతే మీకు తగిన శాస్తి అంటూ మళ్ళా ధభీ ధభీ గుద్దులు గుద్దింది..
“నేనేం చేసానే ఎమిటీ నాకీ శిక్ష” అని ఏడుపు మొహం పెట్టాడు సు.రా
“ఆ ఊపిరి అలా పాము బుస కొట్టినట్టు తీస్తున్నారేంటి? ఇదేమి రోగం మీకు” అనరిచింది గ.ల.
“ఓహ్ అదా సంగతి ఉండు చెబుతాను అన్నాడు వీపు రుద్దుకుంటూ..”
“మామిడికాయలు కొట్టించుకు రమ్మన్నావు కదా. బజార్లో కెళ్ళి వచ్చీందుకు ఎండ దెబ్బకి నా ఒళ్ళు ఆవిరి కుడుమయ్యి ఊపిరి బుసలా బయటకొచ్చింది అంతే” అన్నడు సు.రా
“ఓరి మీ మీద బండ బడ ఎంత గగ్గోలెట్టించారండీ నన్ను ” అని బుగ్గ మీద ఓ పోటు పొడిచి మామిడికాయ ముక్కలతో వంటింట్లోకి వెళ్ళింది గ.ల
“ఇదిగో ఇలా చీటికీ మాటికీ నా మీద చెయ్యి చేసుకుంటే నీకు ఆవకాయ పెట్టడంలో సహాయం చెయ్యనంతే” అంటూ బుంగమూతి పెట్టాడు సు.రా..
“మీరు కాదు మీ జేజెమ్మయినా చెయ్యాల్సిందే. లేకుంటే మీకివాళ భోజనం లేదుగా కాబట్టి ఇలా వచ్చి కారం కలపండి ముక్కల్లో” అన్నది గ.ల
చచ్చినట్టు వంటింట్లోకి నడిచి కారం,ఉప్పు, ఆవ పిండి , నువ్వుల నూనె అన్నీ ముక్కల్లో పోసి చేత్తో కలియబెట్టాడు సు.రా..
ఆవకాయని కలిపి చేయి కడుక్కుని వచ్చాడు..ఆవ ఘాటూకి, కారం ఘాటు కి చేయి మండిపోసాగింది..అలానే భోజనానికి కూర్చున్నాడు.. అప్పుడే సరిగ్గా కరెంట్ పోయింది..
ఈ లోపల సుబ్బలక్ష్మి కంచంలో వేడి వేడి అన్నంతో వచ్చింది..దానిలోకి కొత్తగా కలిపిన ఆవకాయ, నెయ్యి వేసిచ్చింది తినమని..
“ఇంకేమి వండలేదా” అన్నాడు సు.రా
“లేదు కొత్తావకాయ లేదా అని నోరూరుకుంటే అడుగుతారుగా అందుకనే ఇదే ఉంది అన్నది” సు.ల
మండుటెండలో తిరిగొచ్చిఆవకాయ కలిపి మండిపోతున్న చేత్తో వేడి వేడి అన్నం కలపలేక, కలిపినా ఆ రుచికరమైన ఆవకాయ అన్నాన్ని ఎండల వలన తినలేక ఉక్కిరి బిక్కిరి అయ్యాడు సు.రా.. గొంతు పొలమారితే నీళ్ళు తెచ్చింది గ.ల .
“ఆ నీళ్ళు తాగి ఏమిటి వేణ్ణీళ్ళిచ్చావ్” అన్నడు సు.ర.
“పొద్దున్నా ఫ్రిజ్ లో బాటిల్స్ పెట్టడం మర్చిపోయా.. పైగా ఇప్పుడు కరెంట్ పొయింది కాబట్టి ఇవే గతి” అన్నది గ.ల
ఆ కారం తినలేక,చేతి మంటతో ఆవకాయతో చాలా కష్టపడుతూ భోజనం ముగించి గదిలోకి నడిచాడు పడుకుందామని. కరెంట్ కోతల వల్ల ఆ సుఖం కూడ లేక అష్టకష్టాలు పడ్డాడు..
ఇలా ఎండలకి అల్లలాడుతున్నా, ఆవకాయ మండుతున్నా తింటూ జీవించేస్తున్నారు మన తెలుగువాళ్లు.




రచన: లక్ష్మీదేవి
మనసుకు మనసుకు మధ్య అనుకోకుండా కలిగే భావప్రకంపనలు ఎంతో బలమైనవి. చరము, అచరము అయిన ప్రకృతి అంటే చలించే ప్రాణులను చూసినపుడో,  చలించకుండానే పలుకరించే (అ)ప్రాణులను చూసినపుడో చెట్టు గాలికి ఊగగా రాలే ఆకుల్లా , పువ్వుల్లా, పిందెల్లా రాలినపుడు జాగ్రత్తగా పారిజాతాలకు మల్లే ఏరుకొని వాడిపోకుండా చల్లపెట్టెలో పెట్టినట్టు చెడిపోకుండా జాగ్రత్త చేసినపుడు దానినే మనం పుస్తకం అంటాము.
కాబట్టే పుస్తకాలకు అంతటి విలువ, అందరు అభిమానులు, అందరు దాసులు.
మరి వీటిలో ఏముందో, ఏముండాలో ?  ప్రాచీన భావజాలాలా? ఆధునిక భావస్పందనలా?  ఏవి మంచివి, ఏదికాదు?
ప్రాచీన కవిత్వమూ, ఆధునిక కవిత్వమూ( అది కవిత, వచనం, పద్యం ఏరూపంలో ఉన్నా) ఒకదానికొకటి శత్రువు కాదు. లేక పాతదంతా పనికిమాలినది, బూజు పట్టినదీ, కొత్తదంతా నవనవలాడేదీ అనే వ్యత్యాసాలూ లేవిక్కడ. అది ఒక కోణం అయితే ఇది ఒక కోణం.
ప్రాకృతిక స్పృహ ఉండడం కానీ, సామాజిక స్పృహ అనేది నేడు ఆధునికులు అంటున్నదాన్ని గానీ సంకుచిత దృష్టి అనడానికి సాహసించను.
అయితే సామాజిక స్పృహ ఎంతటిదో ప్రాకృతిక స్పృహ కూడా అంతే గొప్పది.
నిజానికి ఈ రెండూ కలిస్తే వైశ్విక స్పృహ అవుతుంది. రెండూ ఒకదానికొకటి ప్రత్యామ్నాయాలు కాకుండా పూరకాలు కావాలి. అప్పుడే విశ్వకల్యాణానికి బుద్ధిజీవులన్న బిరుదుకు మానవజాతి అర్హత సంపాదించుకొంటుంది.
ప్రాకృతిక స్ఫృహలో ఉండవలసినది కర్తవ్యబోధ. మన కొఱకే ప్రకృతి అనే దృష్టి కోణం కాక ప్రకృతికై మనము, ప్రకృతిలో మనము అనే భావన.
ఈ కర్తవ్యబోధ లోపించిన రచనలు కాలానికి నిలువడం లేదు.
సామాజిక స్ప్రహలో ఉండవలసినది ఆశాభావము. భీభత్స రసమొలుకుతూ నిరాశ, నిర్వేదము, పరస్పరద్వేషము పెంచుతూ పోతున్న రచనలు కాలానికి నిలువవు. బలమైన సంకల్పంతో నిండి ఉండే ఆశావహ దృక్పథం చేయి పట్టుకొని దారి చూపించి, సమాజాన్ని తద్వారా విశ్వాన్ని సంక్షేమం కలిగిస్తుంది. ప్రగతికి బాటలు వేస్తుంది.
వేలూ లక్షలూ ఉన్న ప్రాచీన కావ్యాల పరంపరలో కర్తవ్యనిష్ఠ ను బోధించి మంచిచెడులు చీకటి వెలుగుల వలె నిరంతరం సంచారం చేసే లోకంలో మనవంతు దీపం వెలిగించగలగడం చూపించడం వల్లనే రామాయణాది గ్రంథాలు ప్రపంచదృష్టిని నేటికీ అద్భుతంగా ఆకర్షిస్తున్నాయి.
కోట్లకొలది కాగితపు పుస్తకాలు, కాగితం లేని పుస్తకాలు నేడు తయారయినా ఈ శతాబ్ది అంతటిలోకీ స్వాతంత్ర్య సంగ్రామం నాటి స్ఫూర్తి దాయకమైన రచనలు నేటికీ ఉద్వేగాన్ని , అంతే స్ఫూర్తిని కలిగిస్తున్నాయి. బయటికి వస్తామో లేదో తెలియని ఆనాటి స్థితి అయిన ఒక చీకటి గుహలో ప్రయాణించిన నాటి భారతజాతికి దారిదీపాలై వెలగడమే దీనికి కారణం. నిరాశ నిర్వేద స్థితికి తోయడం కాక ఆశ అనే వెలుగు వైపు ప్రయాణిస్తున్నామన్న నమ్మకం కలిగి ఉండడమే
ఆ ప్రకాశానికి అసలైన కారణం.
కేవలం ప్రకృతితో మాత్రమే తాదాత్మ్యం చెందడం గానీ కేవలం మనుష్య సమాజంతో మాత్రమే తాదాత్మ్యం చెందడం గానీ కాకుండా వైశ్విక స్ఫృహతో కూడిన కవిత్వం నిండిన పుస్తకాలు జగతి నిండితే మనసుల్లో నిండిపోతాయి. ఉండిపోతాయి. వాటికే తరాలు మారినా విలువలు తగ్గవు. పెరుగుతూనే ఉంటాయి. ఆదర్శంగా నిలుస్తూనే ఉంటాయి.
కూర్పరి: సత్యసాయి కొవ్వలి
ఆఖరు తేదీ: మే 20
పంపవలసిన చిరునామా: editor@maalika.org

అడ్డం ఆధారాలు
1. ఈమధ్యనే జరిగిన తెలుగుదేశం పార్టీ సభ
4. కేశాలు
6. తోకలేని మలేసియా
7. ఒక రోజు ఆడే మ్యాచ్
9. నిప్పు లేకుండా వస్తుందా
10. ఈమధ్యనే భూకంపం వచ్చిన దేశం
13. బుద్ధుడు పుట్టిన నగరం
14. పిల్లజమీందారు హీరో
15. రామ్ లేటెస్టు సినిమా –ఫెస్టివల్ అడ్వాన్స్ అక్కర్లేదు
18. ఢమరు-ఢ ఈజీక్వల్టూ 3 నిలువు-డు
19. రింజిం రింజిం హైదరబాద్
20. రాత్రా
23. పత్రికలకి ముందే డబ్బు కట్టి తెప్పించుకునే వారు .. వీళ్ళకి వేరే దారులుంటాయి
24. అన్నీ పచ్చగా కనిపిస్తాయిట ఈరోగికి
27. తీరం.. పొట్టి దా రి
28. జింక
29. ఒకే కాన్పులో పుట్టినవాళ్ళు
నిలువు ఆధారాలు
1. సంగీతదర్శకుడు ..దేవన్ తకుడు
2. లిక్ ..తెలుగులో
3. మన్మధుడు తలకిందులయితే
5. తలగడకి తొడిగేవి కింద నుండి పైదాకా ఇంతగా నలిగాయా
8. గద్ద
10. నేరం చేసినవాడు
11. పిసినారి అనగానే గుర్తొచ్చే కన్యాశుల్కం పాత్ర
12. జాలి.. నికరంగా ఉంటుంది
15. మంచమే.. పాతకాలంలో వాడేది. మల్లితీగకి కూడా పనికొచ్చేది.
16. చెట్టు తోడిది ద్వంద్వం.. దుంప తెగుద్ది
17. క్రికెట్టు జరుగుతోంటే జనాలు అడిగేది
20. వత్తులు లేకుండా పిలిస్తే కృష్ణుడి ప్రేయసి రాదా
21. తిరుపతిలో శ్రీ
22. కాయలు చెట్టుమీదనుంచి పడడం
24. బాణభట్టుడి వచనకావ్యం
25. ఏడుపు
26. కొండజాతి వాళ్ళు
28. బట్ట
