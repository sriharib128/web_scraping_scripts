రచన: శుభశ్రీ రాజన్
కన్నీటిచుక్కలు
ఒకదానితో ఒకటి
ఇలా మాట్లాడుకున్నాయి….
జీవితాన్ని
బలపరిచే ఆలోచనలతో
వచ్చే కన్నీటిచుక్కలు
పునాదులవుతాయి..
ఊహించని సంతోషంతో
వచ్చే కన్నీటిచుక్కలు
ఆనందబాష్పాలవుతాయి..
మనసు బద్దలవడంతో
వచ్చే కన్నీటిచుక్కలు
మోసపోకు అని
అప్రమత్తం చేస్తాయి..
కలయికతో
వచ్చే కన్నీటిచుక్కలు
కొత్త ఉత్తేజానికి
దోహదపడతాయి..
కలలతో
వచ్చే కన్నీటిచుక్కలు
కాలంలో విజయాన్ని
దాచిపెడతాయి..
 కోల్పోవడాలతో
వచ్చే కన్నీటిచుక్కలు
జీవిత మార్గాన్ని
సరి చేసి చూపిస్తాయి..
కఠోర శ్రమతో
వచ్చే కన్నీటిచుక్కలు
ఉన్నతి దిశలోకి
తీసుకుపోతాయి..
జవాబులు
తెలీని ప్రశ్నలతో
వచ్చే కన్నీళ్ళు
కచ్చితమైన జవాబు
వచ్చే వరకూ
పోరాడనిస్తాయి..
అవమానంతో
వచ్చే కన్నీళ్ళు
మనో భారాన్ని
తీసిపారేస్తాయి..
జ్ఞాపకాలతో
వచ్చే కన్నీటిచుక్కలు
కొన్ని గొప్ప క్షణాలను
కానుకలుగా ఇస్తాయి.
ఆశ్చర్యంతో
వచ్చే కన్నీటిచుక్కలు
విజయానికైన లక్ష్యదిశలో
నడిపిస్తాయి..
రచన: సునీత పేరిచర్ల 
ఓదార్పు ప్రేమగా మారుతుందని..
కల గన్నానా ..
అలా కలగంటే..
అసలు దానిని నిజం చేసే దైర్యం చేసేదాన్నా….
ఎలా పడిందో మనసు మాగాణిలో
ప్రేమ బీజం…
గుర్తించేలోపే మొలకెత్తింది
పెరికి పారేద్దాం అనుకుంటే
నువ్వేమో ..నీ మాటల ఎరువుల్ని
నవ్వుల నీళ్ళని వేసి దానిని మహావృక్షం చేసేసావ్…
ఆ వృక్షం నీడలోనే సేద తీరుతూ
 భావాల్ని, బాధల్ని, సంతోషాల్ని
పంచుకుంటూ ఉండగా ఏమైందో
మెల్లగా కొమ్మలు నరకడం మొదలుపెట్టావ్..
చివరికి కాండంతో సహా నరికేశావ్.
పచ్చదనాన్ని కోల్పోయి
మోడులా మిగిలిపోయింది
కానీ జ్ఞాపకాల తాలుకూ వేళ్ళు ఇంకా
మనసు మాగాణిలో కొన ఊపిరితో
కొట్టుమిట్టాడుతున్నాయి
మళ్ళీ నీ నవ్వుల చిరుజల్లులు తాకి
చిగురిద్దాం అని ఆశతో…..!!
వేళ్ళను కూడా పెకళించి వేస్తావో..
మళ్ళీ చిగురింప చేస్తావో…






రచన: తంగిరాల.మీరాసుబ్రహ్మణ్యం
“అమ్మా! క్రిస్మస్, కొత్త సంవత్సరం సందర్భంగా సాన్ హొసె పార్క్ లో దీపాలంకరణ చాలా బాగా చేసారుట. వెళ్ళొద్దామా? “అంది బుజ్జి.
“అదికాదే రేపటినుండి అంగళ్ళకు తిరగడం మొదలు పెట్టి పిల్లకు కావాల్సినవన్నీ కొని, అవన్నీ సర్ది, దాన్ని తీసుకు వెళ్ళి దిగబెట్టి రావాలి. ఇప్పుడు అంత దూరం చలిలో కారు నడుపుకుని వెళ్ళిరావడం,పైగా ఈ కరోనా సమయంలో అవసరమా?” అన్నారు మంగమ్మగారు.
బుజ్జి గలగలా నవ్వింది. “నాకు తెలుసు అమ్మా. బయటకు వెళ్ళాలి అంటేఏదో అడ్డుపుల్ల వేస్తావు. ఒకటి.సాన్ హొసె మనకు కేవలం ముప్ఫై మైళ్ళ దూరంలో వుంది. రెండు. చలిలో కారు నడపను. లోపల వెచ్చగా కూచుని, హీటర్ వేసుకుని వెళ్ళడమే. మూడు. మనం కారు దిగేపని లేదు. దిగనివ్వరు కూడా. అలా కారులోనే పార్క్ అంతాచుట్టి రావడమే. రేపటి షాపింగ్ కు, దీనికి ముడిపెట్టకు.పద, పద.” అంది.
కరోనా కారణంగా బయట తినడానికి వెళ్ళడం గానీ, సినిమాలు, సంబరాలు లాటి ఏవిధమైన సరదాలు లేక విసుగెత్తి పోయిన జనం అందరూ ఇటు బయలుదేరడంతో మైలు పొడవున క్యూలో నిలబడి పోయింది కారు. గంటకు పైగా వేచి వున్నాక ముందుకు కదిలారు.
మధ్యలో బుజ్జి స్నేహితులనుండి సమాచారం అందుతూనేవుంది. మొత్తానికి ఎలాగో పార్క్ లోపలికి ప్రవేశించారు. కళ్ళు మిరిమిట్లు కొలిపే దీపాలంకరణ చూస్తూ వుంటే అంతసేపు కాచుకోవడం వలన కలిగిన విసుగు ఎక్కడికో పారిపోయింది..
వచ్చేటప్పుడు దారిలో ఫ్రీమొంట్ లో స్నేహితుల ఇంటి దగ్గర ఆగి వాళ్ళు తెప్పించిన దేశీ పిజ్జా తిని,రాత్రి పది గంటలకు ఇల్లు చేరారు.
ఇప్పటికి పది నెలల నుండి ఇంటి నుండే పని చేస్తున్నారు గనుక పొద్దున్నే లేచి తయారైఆఫీసుకు వెళ్ళే శ్రమ తప్పింది కనుక తీరిగ్గా ఏడున్నరకు లేచి ఎనిమిది లోపల లాప్ టాప్ ముందు కూర్చుంది బుజ్జి.
మధ్యలో భోజనానికి ఒక గంట కాళి. సాయంట్రం అయిదుకే పని ముగించి సకలను వెంట బెట్టుకుని కావలసిన వస్తువుల కొనుగోలు చేయడానికి వెళ్ళింది బుజ్జి.
తల్లీ కూతుళ్ళ ముఖాలలో ఒకరకమైన వుత్సాహం, వుద్విగ్నత కనబడుతున్నా మరొక వైపు అంతర్లీనంగా ఏదో దిగులు తొంగి చూడడం మంగమ్మగారి దృష్టిని దాటిపోలేదు.
ముగ్గురు ఆడ పిల్లలను, ప్రేమగా పెంచి, చదివించి పెళ్ళి చేసి పంపిన ఆమెకు తన కూతురు మనసులోని దిగులు అర్థం అవుతూంది.సకల అంటే బుజ్జి కి నిజంగా సకల లోకమే. బిడ్డను వదిలి వుండాలంటే ఏ తల్లికి అయినా మనసు దిగులుతో నిండిపోతుంది. కానీ తప్పదు.
టివి ముందు కూర్చున్నా, మంగమ్మగారి కళ్ళు వాళ్ళ రాకకోసం ఎదురు చూస్తున్నాయి.
కారు గరాజ్ తలుపు యాంత్రికంగా తెరుచుకోవడం కనబడి “పిల్లలు వచ్చేసినట్టున్నారు” అనుకుంటూ గరాజ్ నుండి లోపలికి వచ్చే తలుపువైపు చూసారు మంగమ్మగారు.
జెసి పెన్నీ,మేసీ, కోల్ షాపుల వాళ్ళవి పెద్ద సంచీలు మోసుకుంటూ లోపలికి వచ్చారు బుజ్జి, సకల.
సకల ముఖంలో ఉత్సాహం,చిన్ని నడకలో అలసట.
” కొనవలసిన బట్టలన్నీ కొనేసినట్టేనా?” కూతుర్ని అడిగారు మంగమ్మగారు.
“ ఎక్కడమ్మా? అంత సులభంగా అయిపోతుందా? రేపు మళ్ళీ వెళ్ళాలి.” అంది బుజ్జి.
అన్నట్టు ఫ్రిజ్, మిక్రో వేవ్ ఒవెన్ వచ్చేసాయా? మంగమ్మగారు గుర్తు చేసారు.
“అమెజాన్లో బుక్ చేసాము అమ్మా. అక్కడకి వెళ్ళాక తీసుకోవచ్చు. ఇక్కడి నుండి మోసుకు వెళ్ళే పని లేదు.” అంది.
” ఇంకా భోజనం పళ్ళేలు, గ్లాసులు, మిక్రో వేవ్ ఒవెన్ లో పెట్టే గిన్నెలూ కొనాలి.” తనకు తానే చెప్పుకున్నట్టు అందావిడ.
” ఏమేమి కొనాలో రాసి పెట్టుకున్నాము కదమ్మా. రెండు రోజుల్లో అన్ని వస్తాయి.” అంది బుజ్జి.
“సరే మీరిద్దరూ బయట కొనుగోళ్ళు చూసుకోండి. నేను రేపు సకలంకు ఇష్టమైన టొమేటో, గొంగూర పచ్చళ్ళు, నువ్వుల పొడి, పప్పుల పొడి,పులిహార గొజ్జు, ఆవకాయ సిద్ధం చేస్తాను”. అని ఆవులిస్తూ,పడుకోవడానికి లేచింది ఆమె.
“గుడ్ నైట్ అమ్మమ్మా “ అంటూ రెండు చేతులతో హత్తుకున్న మనవరాలి స్పర్శతో ఆమె కళ్ళలో నీళ్ళు నిండాయి. ఇంకో వారం రోజుల్లో దూరంగా వెళ్ళిపోతుంది అన్న వూహనే భరించడం కష్టంగా వుంది ఆమెకు.
ప్రయాణం దగ్గరకు వచ్చేకొద్దీ ఇంట్లో హడావుడి మొదలయ్యింది.
అల్లుడు సకలకు బాంకులో కావలసినంత డబ్బు వేసి క్రెడిట్ కార్డ్ తెచ్చాడు. సకల వుండబోయే వూళ్ళో తన స్నేహితుల పేర్లూ, మొబైల్ నంబర్లు పాప ఫోనులోకి ఎక్కించాడు.అమ్మాయి కారు లేకుంటే ఇల్లు కదలదని తెలుసు గనుక కారు కూడా పంపిద్దామా అనుకున్నారు గానీ అక్కడ పార్కింగ్ కు చోటు లేదుట.
దానికి ఏదన్నా చదువుకునేటప్పుడు, లాప్ టాప్ లో పని చేసుకునేటప్పుడు చిన్న టేబుల్ ఫాన్, టేబుల్ లైట్ అలవాటు అని కొత్తవి వాళ్ళు వెళ్ళబోయే చోట అందించేట్టు అమెజాన్ లో ఆన్ లైన్ లో బుక్ చేసాడు..
ఇక బుజ్జి కూతురుకు జాగ్రత్తలు చెప్పడం మొదలు పెట్టింది.
” అమ్మ ఇంటిలో లాగా అక్కడ ఎవ్వరూ నాలుగు సార్లు వచ్చి ముద్దుగా నిన్ను నిద్ర లేపరు.గడియారం గంటకొడితే దాని నోరు నొక్కి నిద్రపోతావు. అమ్మ ఇల్లు కాదని గుర్తు పెట్టుకుని సమయానికి లేచి తయారవ్వు. అందరితో కలిసిపోయి స్నేహంగా వుండు.ఇక్కడిలాగా ఇరవై నాలుగు గంటలు చెవికి ఇయర్ ఫోన్ తగిలించుకుని మొబైల్ పట్టుకు కూర్చోకు. పొద్దున్న ఫలహారం, మధ్యానం భోజనం సమయానికి అందరితో బాటు కలిసి తిను. స్నానాల గదిలో తువ్వాలు, బట్టలు వదిలేసి వచ్చేయకు. పొద్దున్న మిగతా అందరూ హడావుడి పడే సమయం కంటే ముందే స్నానం ముగించుకో. వయసులో పెద్ద వాళ్ళతో గౌరవంగా మాట్లాడు. తెలియని విషయాలు అడిగి తెలుసుకో. “ అంటూ పొడుగ్గా చెబుతూనే వుంది.
“అమ్మా. నేను పదేళ్ళ పిల్లను కాను. అవన్నీ నాకు తెలుసు.” అంటూ తన గదిలోకి వెళ్ళిపోయింది సకల.
” చూసావా అమ్మా! అప్పుడే నేను దూరం అయిపోయాను. అంతే అమ్మలు తాపత్రయ పడడమే తప్ప పిల్లలకు అదంతా చాదస్తంగా కనబడుతుంది.” అంది బుజ్జి చెమరించిన కన్నులతో.
” అవునమ్మా అదే నేనూ ఇన్నాళ్ళుగా అంటున్నది” అన్నారు మంగమ్మగారు.
సకల వెళ్ళవలసిన రోజు రానే వచ్చింది.తీసుకు వెళ్ళాల్సినవి అన్నీ సర్దుకున్నారా అని జాగ్రత్తగా చూసుకుని బయలు దేరారు.
కారులో ఎక్కే ముందు అమ్మమ్మను కౌగలించుకుంది సకల. ఇద్దరి కళ్ళలో నీళ్ళు.
” అమ్మమ్మకు, తాతకు కాళ్ళకు మొక్కి ఆశీర్వచనం తీసుకో” సకలకు చెప్పాడు బుజ్జి భర్త.
వంగి ఇద్దరికీ దండం పెట్టింది సకల.
“ మళ్ళి ఎప్పుడొస్తావురా?” మంగమ్మగారి గొంతు జీరబోయింది.
“మూడు నెలలలో వస్తానులే అమ్మమ్మా!” అంది సకల.
ఎప్పుడూ టాం అండ్ జెర్రీలా పోట్లాడుకునే అక్కా తమ్ముడు ప్రేమగా వీడ్కోలు చెప్పుకున్నారు.
కారు కదిలింది.
“అక్కడ ఎలా ఉందో ఏమిటో నాకు ఫోను చేసి చెప్పు” బుజ్జి నిహెచ్చరించారు మంగమ్మగారు.
…………
” అమ్మా! సకలను అక్కడవదిలి, తను కొత్త చోటులో కాస్త సర్దుకున్నాక మేము వెనక్కి బయలుదేరాము. రాత్రికి వచ్చేస్తాము.” అంటూ బుజ్జి ఫోను.
“అవునా? అక్కడ బాగానే పలుకరించారా? దాని గది అదీ బాగానే వుందా? వస్తువులన్నీ సర్ది పెట్టారా? అక్కడి మనుషులూ, వాతావరణం, భోజనం సకలకు నచ్చాయా?? సకల ఎలా వుంది? మీరు వెళ్ళిపోతుంటే బెంగ పెట్టుకుందా? ” ప్రశ్నల పరంపర కురిపించారు మంగమ్మగారు.
అది సంతోషంగా వుంది. వుత్సాహంగా అందరితో మాట్లాడుతూ కలిసి పోయింది. అదేం బెంగ పెట్టుకోలేదు. నాకే చాలా దిగులనిపించింది”. అంది బుజ్జి.
“ సకలను వదిలి వస్తుంటే నాకు ఏడుపు వచ్చిందమ్మా. పద్దెనిమిదేళ్ళు నా చుట్టూ తిరిగి పెరిగిన సకల లేని ఇంటికి రావాలనిపించడం లేదు తెలుసా? బుజ్జి గొంతులో దిగులు.
“. అవునమ్మా నేనూ ” నేనూ నీ పెళ్ళయ్యాక నిన్ను మొదటిసారి అల్లుడిగారి దగ్గర దింపడానికి తీసుకు వెళ్ళినప్పుడు ఇలాగే దిగులు పడ్డాను. నువ్వేమో అప్పుడే మీ ఆయనను చూసుకుని మురిసి పోవడం మొదలు పెట్టేసావు. ” అన్నారు మంగమ్మగారు.
“ మీ ఆయన తెచ్చి పెట్టిన వంట సరుకులు మనం తెచ్చిన స్టెయిన్ లెస్ స్టీలు డబ్బాలు నా ముందు పెట్టి నువ్వు ఆ పొట్లాలు విప్పి డబ్బాల్లో పోసి, కాగితం మీద పేర్లు రాసి అతికించు అని కూర్చోబెట్టి, నువ్వు ఇల్లు సర్దడం మొదలు పెట్టేసావు. ఇల్లు అందంగా వుంచడం నీకు చిన్నప్పటి నుండి అలవాటే అనుకో. కూరగాయలు ముందేసుకుని చక చక తరిగి బీన్స్ కూర, మామిడి కాయ పప్పు, టొమేటో రసం చేసేసావు. మనింటిలో వున్నప్పుడు నీకు ఇష్టమైన బంగాళా దుంపల వేపుడు, రవ కేసరి తప్ప మరేమీ చేసేదానివి కాదు.అవురా ఆడపిల్లలు తన ఇంటికి వస్తే ఎంత బాధ్యత తెలుసుకుంటారు అని ఆశ్చర్యపోవడం నా వంతు అయింది.
” సరే ఇరవై ఏళ్ళ క్రిందటి సంగతి వదిలేయ్ అమ్మా. అమ్మాయి వెళ్ళింది అత్తవారింటికి కాదు అమ్మా. యూనివర్సిటీ లో గ్రాడ్యుఏషన్ చేయడానికి. యూనివర్సిటీ కేంపస్ లో లో హాస్టల్ గదికి వచ్చింది.మరచి పోకు. నీ మనుమరాలికి తను దిగిన డార్మిటరీ చాలా నచ్చేసింది. శాండియాగో యూనివర్సిటీ అంటే కాలిఫోర్నియా లో వన్ ఆఫ్ ది బెస్ట్ యునివర్సిటీస్ అమ్మా. కాంపస్ ఎంత అందంగా వుంది తెలుసా ? దగ్గరే బీచ్. మీరు తప్పక చూడాలి. ఈ సారి అందరం కలిసి వచ్చి వదిలి పెడదాము. తన గది వున్న నాలుగో అంతస్థులో స్వీట్ లో అయిదు గదులు వున్నాయి. ఇద్దరు వుండగలిగిన గది అయినా కరోనా సమయం కనుక ఒక్కొక్కరే వుంటున్నారు. అందరూ మాస్కులు వేసుకుంటున్నారు. ఫుల్ సెక్యూరిటీ వుంది. కరోనా భయం వలన డైనింగ్ హాల్ నుండి భోజనం డబ్బాలలో తమ గదిలోకే తెచ్చుకుంటారు. అదొక రెస్టారెంట్లా వుంది. థాయ్, చైనీస్, మెక్సికన్, అమెరికన్ అన్నిరకాల తిండి దొరుకుతుంది.నీ మనవరాలి భోజనం గురించి దిగులు పడనక్కరలేదు. శని, ఆదివారాలు కాస్త బియ్యం కడిగి మిక్రో వేవ్ ఒవెన్ లో పెట్టుకుంటే మన పచ్చళ్ళు, పొడులు వేసుకుని తినొచ్చు.
సకల చాలా ఎక్సైటెడ్ గా వుంది. అప్పుడే తన వస్తువులన్నీ గదిలో తానే చక్కగా సర్దేసుకుంది. పక్కగది అమ్మాయితో స్నేహం కలిపింది. మొదటి టెర్మ్ నుండి ఇక్కడ వున్నవాళ్ళు రేపు సకలను కేంపస్ టూర్ తీసుకు వెడతారట. ఇక్కడ కూడా ఆన్ లైన్ క్లాసులే. అయినా ఈ వాతావరణం వేరు కదా. ఏడాది నుండి ఇంట్లోనే కూచుని ఆన్ లైన్ క్లాస్సులు విని విసిగి పోయింది పాపం. ఎంతో ఎదురు చూసిన స్కూల్ గ్రాడుయేషన్ కూడా ఆన్ లైన్ లోనే. గొప్పగా జరగాల్సిన పార్టీ అసలుకే లేకండా పోయింది. ఇప్పుడైనా ఈ వయసులో బైటి ప్రపంచాన్ని చూసి నేర్చుకోవడం, స్వతంత్రంగా తన పనులు చేసుకోవడం రావాలంటే ఇలా హాస్టల్ లో వుండి నలుగురితో కలవాలి కదమ్మా.”
” ఇంక బయలుదేరండి, అమ్మమ్మ, తమ్ముడూ ఎదురు చూస్తుంటారు” అని మమ్మల్ని తొందర పెట్టింది కూడా. సరే మేము రాత్రికల్లా ఇంటికి వచ్చేస్తాము.” ఫోను పెట్టేసింది బుజ్జి.
” తరం తరం నిరంతరం ఈ బంధాలు, అనుబంధాలు సాగుతూనే వుంటాయి.” అనుకున్నారు అనుభవంతో తల పండిపోయిన మంగమ్మగారు.
——————- ———————- ——————-
 

Jyothivalaboju
Chief Editor and Content Head
స్వాగతం.. సుస్వాగతం అని కొత్త సంవత్సరాన్ని ఆహ్వానించి అప్పుడే నెల దాటిపోయింది కదా.. గత సంవత్సరం మొత్తాన్ని కరోనా కబ్జా చేసేసింది. ఈ సంవత్సరం వాక్సిన్ వచ్చిందనే శుభవార్త, కరోనా కేసులు తగ్గుముఖం పడుతున్నాయనే వార్త మనందరికీ ఒక ఆశావహ దృక్ఫదాన్ని కలిగించాయి. అదేవిధంగా మళ్లీ ఏ కొత్త ముప్పు వస్తుందో అన్న భయం కూడా ఉంది అందరికీ.. ఈ ఆపదకాలంలో మనం నేర్చుకున్న పాఠాలను గుర్తుంచుకుని పాటిస్తే ముందుముందు కూడా ఎటువంటి సమస్యలనైనా ఎదుర్కోగలమేమో..
మాలిక పత్రికను ఆదరిస్తున్న పాఠక మిత్రులు, రచయితలకు అందరికీ మనఃపూర్వక కృతజ్ఞతలు. మాలిక పత్రిక ముఖ్యపాత్ర పోషిస్తున్న రెండు కథల పోటీలు ఈ విధంగా ఉన్నాయి. కోసూరి ఉమాభారతిగారు నిర్వహిస్తున్న కథామాలిక, మంథా భానుమతిగారు స్పాన్సర్ చేసిన ఉగాది కథలపోటి .. ఈ రెండు పోటీలకు ఈ నెల 2 ఆఖరుతేది. గమనించగలరు.
ప్రతీనెల మేము అందిస్తోన్న కవితలు, కథలు, వ్యాసాలు, సీరియల్స్ మిమ్మల్ని అలరిస్తున్నాయని నమ్ముతున్నాము. మీ రచనలు పంపవలసిన చిరునామా: maalikapatrika@gmail.com
 
ఈ మాసపు విశేషాలు:
1. తామసి 4
2.చంద్రోదయం 12
3. అమ్మమ్మ -22
4.రాజీపడిన బంధం. 12
5.శిశుపాలుడు
6.అలిశెట్టి ప్రభాకర్ ని గుర్తుచేసిన ‘ శిథిల స్వప్నం ‘
7.కంభంపాటి కథలు – నీచు
8.పెద్దాయన (కథ)
9.రామదాసు గారి కుటుంబం (కథ)
10.శిఖరాగ్ర సమావేశం (కథ)
11.కొత్త కోణం (కథ)
12.జ్ఞాపకాల బాటలో (కథ)
13.అన్నమయ్య ఆధ్యాత్మికానందలహరి – 56
14.తపస్సు – కొన్ని ఖడ్గ ప్రహారాలు.. కొన్ని శిథిల శబ్దాలు
15.విదేశవిహారం చేద్దాం నాతో రండి( మలేషియా) (జెంటింగ్ హైలెండ్స్ )
16.కార్టూన్స్ – వేణుగోపాల రాజు
17.కార్టూన్స్ – ఎమ్.ఎ. రవూఫ్
18.కార్టూన్స్ – జానా బలిజపల్లి
19.కార్టూన్స్ – భోగా పురుషోత్తం
20. నేటి యువత
 
రచన: మాలతి దేచిరాజు
“అసలు సీమాతో మీరు ఎప్పుడు,ఎలా ప్రేమలో పడ్డారో చెప్తారా?”
రుద్రాక్ష్ అడిగిన ప్రశ్నకి తన దగ్గర సమాధానం ఉంది.కానీ అది నమ్మశక్యంగా ఉండదని అతనికి తెలుసు. బట్ అదే నిజం అని కూడా తనకి తెలుసు.
“నవల రాసేటప్పుడు ఆ పాత్ర కి బాగా కనెక్ట్ అయ్యాను…అలా క్రమేపి సీమా మీద ఇష్టం ఏర్పడింది.చివరికది ప్రేమగా మారింది.” చెప్పాడు.
ఫక్కున నవ్వాడు రుద్రాక్ష్..నవ్వుతున్నాడు..ఇంకా..ఇంకా.నవ్వుతూనే ఉన్నాడు.
గాంధీకి కోపం వస్తోంది కానీ చూపించలేడు.
“ఎందుకు నవ్వుతున్నారు.?” కూల్ గా అడిగాడు…
నవ్వు ఆపి..”ఏంటి రైటర్ సార్.. కామెడి చేస్తున్నారా… ”
“నిజం…ముందు నాకు ఆ పాత్ర మీదే ప్రేమ కలిగింది ..”
అతను చెప్పేది నమ్మబుద్ధి కాకపోయినా అదే నిజం.రైటర్స్ కి నవలలు ,కథలు,కవితలు రాసేటప్పుడు కొన్ని, కొన్ని సార్లు అందులోని పాత్రలతో గాని పాత్ర స్వభావాలతో గాని కనక్టివిటి ఏర్పడుతుంది.(అన్ని సందర్భాల్లో కాదు) అలా ఏర్పడినప్పుడు ఆ పాత్ర పై మక్కువ పెరిగి మరింత మెరుగులు దిద్దుతుంటారు .సినిమాల విషయంలో ఇది ఎక్కువ జరుగుతుంటుంది.మొదట దర్శకుడు గాని,కథా రచయిత గాని కొంత భాగమే అనుకున్న పాత్రలు క్రమేపి సినిమా అంతా కొనసాగుతాయి…అది నటీనటుల అభినయం వల్ల కావచ్చు, మాటల రచయిత వల్ల కావొచ్చు లేదా సీన్ కంటెంట్ వల్ల కావొచ్చు ..”ఖడ్గం” సినిమాలో 30 ఇయర్స్ ఇండస్ట్రీ అంటూ అలరించిన పృథ్వి పాత్ర ఇందుకు ఒక ఉదాహరణ.ఇంకా చెప్పాలంటే అసలు తెలుగు సినిమా మొత్తం ఇలాంటి కనెక్టివిటితోనే సాగుతోంది.అందుకే మన కథలన్నీ హీరో పాత్రల చుట్టూనే తిరుగుతాయి. కానీ సినిమా విషయంలో రచయిత కన్నా ప్రేక్షకుడు ఎక్కువ కనెక్ట్ అవుతాడు. కారణాలు అప్రస్తుతం.(చెప్పక్కర్లేదు)
గాంధి పరిస్థితి కూడా అంతే..అది రుద్రాక్ష్ కి అర్ధం కాదు.
“పాత్ర మీద ప్రేమ కలిగితే..తమరు పాప వెంట పడటం ఏంటీ సార్..” వ్యంగ్యంగా అన్నాడు.
నవ్వి..”బొమ్మరిల్లు సినిమా చూసాక చాలా మంది కుర్రాళ్ళు జేనీలియాకి ఫ్యాన్స్ అయ్యారు…అంతకు ముందు కూడా ఆమె చాలా సినిమాలలో నటించింది..మరి ఈ సినిమా తర్వాతే ఆమెకి ఫ్యాన్ ఫాలోయింగ్ ఎందుకు పెరిగింది..”?లాజికల్ గా చెప్పాడు.రుద్రాక్ష్ నిజమే కదా అన్నట్టు మొహం పెట్టాడు.
“చిరంజీవి దాదాపు యాభై సినిమాల తర్వాత “ఖైదీ “లో నటించాడు.ఆ సినిమా తర్వాతే కదా ఆయనకి కూడా….” అని ఆపాడు… రుద్రాక్ష్ కి అర్ధం అయ్యింది అని గ్రహించి.
“మనిషికి మరో మనిషి దగ్గరయ్యేది వాళ్ళ వాళ్ళ క్యారేక్టరైజేషణ్ (స్వభావం) వల్లే..”
సినిమా వాళ్ళు అనేక పాత్రలు వేస్తుంటారు.తమకి నచ్చిన పాత్రలో కనిపిస్తే ప్రేక్షకులు ఆరాధిస్తారు. లేదంటే సినిమా ఫ్లాప్..”
నెమ్మదిగా నమ్మకం కలుగుతోంది రుద్రాక్ష్ కి.
“పెద్ద ఎన్.టి.ఆర్ దగ్గర నుంచి చిన్న ఎన్.టి.ఆర్ వరకు వాళ్ళు ప్రేక్షకులకు దగ్గరైంది పాత్రల ద్వారానే.” వింటున్నాడు రుద్రాక్ష్
“తమకి నచ్చిన పాత్రని ఎవరు వేసినా వాళ్లతో కనెక్ట్ అయిపోతారు ప్రేక్షకులు .
దానికి అభిమానం అనే ఒక ట్యాగ్ పెట్టుకుంటారు అంతే.”
“అందం ,కులం,శరీరాకృతి చూసి కలిగేది అభిమానం కాదు..పిచ్చి ,వ్యామోహం.
ఎంచుకున్న పాత్రల్ని బట్టి దాన్ని సక్రమంగా పోషించే వాళ్ళనేవ్వరినైనా జనం ఆదరిస్తారు.
నాని,శర్వానంద్,(తెలుగు ) ధనుష్ ,విశాల్ ,విజయ్ ,(తమిళ్) వాళ్ళు ఎంచుకున్న సినిమాలు ,అందులో వాళ్ళ పాత్రల ద్వారానే ప్రేక్షకులకు దగ్గరైయ్యారు.
సినిమాల్లో పాత్ర ని బట్టి నటన ,జీవితంలో పాత్ర (క్యారెక్టర్) ని బట్టి ప్రవర్తన పరిపూర్ణమవుతాయి “అని ఆగాడు గాంధి ఇంతకు మించి చెప్పనక్కర్లేదు అని భావించి.
“మీ అభిప్రాయంతో నేను ఏకీభవిస్తున్నాను మిస్టర్ గాంధి. బట్ ఇక్కడ విషయం పుస్తకం.”
“అది దొరికినా మీకు ఉపయోగం లేదు..ఎందుకంటే నేను రాసిన దానిని బట్టి ఒకరు సూసైడ్ చేసుకుంటే అది వాళ్ళ తప్పు నాది కాదు. ఎండ్రిన్ తాగి చస్తే అది తాగిన వాడి తప్పు తయారు చేసిన వాడిది కాదు కదా!” చెప్పాడు.
“కానీ డ్రగ్స్ కి ఎడిక్ట్ అయ్యే వాళ్ళ కన్నా ..అది తయారు చేసే వాళ్ళకే శిక్ష పడే అవకాశాలు ఎక్కువ.” కౌంటర్ ఇచ్చాడు రుద్రాక్ష్.
గాంధి మౌనం వహించాడు.
“అసలు ఆ పుస్తకం గౌతమ్ చేతికి ఎలా వెళ్ళింది..తన దగ్గర నుంచి ఎలా మాయం అయ్యింది.”ప్రశ్నించాడు రుద్రాక్ష్.
                             *******
“ఐ లవ్ యు..” పెదాల పై నుంచి వచ్చినట్టుంది ఆ మాట
నవ్వాడు.”ఇజాక్”
“నీ ఫీలింగ్స్ కి రెస్పెక్ట్ ఇవ్వగలను ..బట్ నా ఫీలింగ్స్ ని షేర్ చేసుకోలేను.అండ్ వన్ మోర్ థింగ్..నువ్వు నన్ను నిజంగా లవ్ చెయ్యట్లేదు..చేసుంటే అసలు చెప్పేదానివే కాదు.”
 అర్ధం కానట్టు చూసి “అదేంటి ..చెప్పకుండా ప్రేమ ఎలా తెలుస్తుంది.?” ప్రశ్నించింది.
“చెబితేనే తెలుస్తుంది..కాని అది మాటల్లో కాదు చేతల్లో ..”దేర్ ఈజ్ నో వర్డ్స్ టు ఎక్స్ ప్రెస్ లవ్” సో …లీవ్ ఇట్…” చెప్పి కదిలాడు.
తెల్ల మొహం వేసుకుని చూస్తోంది స్పందన.
మనుషులెందుకు ఫీలింగ్స్ ని మాటల్లో ,అందమైన కవితల్లో చెప్పడానికి ప్రయత్నిస్తారో అర్ధం కాదు. అమ్మ మీద ప్రేమని ,నాన్న మీద గౌరవాన్ని ,అన్నా,అక్కా,చెల్లి ఇతర బంధాల పై మమకారాన్ని ఎన్ని మాటల్లో రోజు చెప్పుకు తిరగాలి..చిత్రమేంటంటే మనుషులు కూడా వాటికే ఎక్కువ ప్రాధాన్యత ఇస్తుంటారు..మాములుగా “నువ్వు బావున్నావు ,నీ కళ్ళు బావున్నాయి అంటే జస్ట్ థ్యాంక్ యు అని నవ్వి ఊరుకుంటారు..అదే ..ఒక కవిత లాగో,పాట లాగో రాసి ఇస్తే పొంగిపోతారు..”మాట అసంకల్పితం.. కావ్యం ప్రేరేపితం” చూడాగానే కలిగే భావం మాటల్లో చెబితేనే అందం..కవిత్వం లో చెబితే అది అందమైన అబద్ధం..ఏది ఏమైనా ప్రేమని మాటల్లో చెబితే నేనెప్పటికీ ఒప్పుకోలేను..అసలు చెప్పనేకూడదు. తెలిసిపోవాలి అంతే..అలా తెలిసే ప్రేమ ..తెలుసుకునే ప్రేమ ఈ లోకంలో దొరుకుతుందా..కారు నడుపుతూ ఇంత ఆలోచన చేసాడు ఇజాక్.
ఆ ఆలోచనలో పడి సిటీ అవుట్ కట్స్ వరకూ వచ్చేసాడు..అతనికి ట్రావెలింగ్ అంటే ఇష్టం దాదాపు చీకటి పడింది, సమయం తొమ్మిది దాటింది.కారు నెమ్మదిగా నడుపుతూ అవుటర్ రింగ్ రోడ్ వైపు తిప్పాడు .కొంత దూరం వెళ్లి కారు పక్కకు ఆపి దిగాడు.
సిగరెట్ వెలిగించి…ఒక పఫ్ లాగాడు..రెండోది…మూడోది..
రోడ్ కి లెఫ్ట్ లో చిన్న చెత్త కుండి ఉంది…సిగెరేట్ తాగుతూ క్యాజువల్ గా చూసాడు అతను. అతని చూపునేదో ఆకర్షించింది..నల్లని ఆకారం.ఇజాక్ అడుగు కదిలింది…చెత్త కుండి వైపు కదిలాడు…కుంచెం దగ్గరైయ్యాడు …తోలు సంచి అని తెలిసింది….ఇంకాస్త దగ్గరైయ్యాడు ..లాప్ టాప్ బ్యాగ్… వంగి తీసుకున్నాడు బ్యాగ్ ని.తేలిగ్గానే ఉంది.లాప్ టాప్ లేదని అర్ధం అయ్యింది…బ్యాగ్ ని పక్కన పడేసాడు.అతన్ని ఆకర్షించింది బ్యాగ్ కాదు..బ్యాగ్ లోంచి దాదాపు బయటకి కనిపించేలా పడి ఉన్న పుస్తకం.
పుస్తకం చేతిలో అందుకుని చూస్తున్నాడు ఇజాక్…
తన కోరిక ప్రకారం..తెలిసే ప్రేమ ,తెలుసుకునే ప్రేమ ఈ.. రోడ్ పక్కన ఉన్న చిన్న చెత్తకుండీలో అతనికి దొరికిందని ముందు, ముందు తెలుసుకుంటాడు..
తన సామానంతా సర్దుకుని బయల్దేరింది షీబా..హాల్ లో సోఫా పైన కూర్చునుంది సీమా.
“నేను వెళ్తున్నాను..” చెప్పింది గుమ్మం వైపు చూస్తూ.
“ఎక్కడికి ” అడిగింది సీమా.
“వెళ్లొస్తాను అనలేదు ..వెళ్తున్నాను అన్నాను.” తన వైపు చూడకుండానే చెప్పింది మళ్ళీ
“ఏమైంది షీబా నీకు..ఎందుకిలా చేస్తున్నావ్.?”
“నాకు గౌతమ్ తోనే ఏ రిలేషన్ అయినా..తనే లేనప్పుడు నేను ఇంకా ఇక్కడే ఉండి ఏం ప్రయోజనం.”బదులిచ్చింది.
“అంటే…?” అర్ధమయ్యి కానట్టు అడిగింది సీమా.
“వద్దు సీమా ..నా బ్రతుకు నన్ను బ్రతకనివ్వు..ఇక నుంచి నువ్వెవరో ,నేనెవరో ”
సీమా మనసు చివుక్కుమంది.
“ఏ ఆడది చేయని పని మనం చేసాం..దానికి మూల్యం గౌతమ్ చావు..అసలు మనమే లేకపోతే ….” ఆగింది.. తమాయించుకుని
“నేనే లేకపోతే ఈ రోజు గౌతమ్ ఉండేవాడు..నువ్వు తను పెళ్ళి చేసుకుని ఉండేవాళ్ళు..”
కన్నీళ్లు పెట్టుకుంది తను.
“పిచ్చి దానిలా మాట్లాకు షీబా..”గద్దించింది సీమా..
“అవును పిచ్చి దాన్నే…నా పై నీకుంది కేవలం సానుభూతి అని, గౌతమ్ కి ఉంది జాలి అని తెలుసుకోలేని పిచ్చిదాన్ని..నీది స్నేహం అని ,తనది ప్రేమని నమ్మిన పిచ్చిదాన్ని..కేవలం మీకు ఇంటి పని,వంట పని చేసి పెట్టే పని మనిషినని తెలుసుకోలేని పిచ్చిదాన్ని..”అంది ఏడుస్తూ.. తను అన్న ఒక్కో మాట… సీమా కి బాణాల్లా దిగాయి..
“అదేంటి షీబా అలా మాట్లాడుతావ్…అన్ని తెలిసే కదా నువ్వు గౌతమ్ జీవితంలోకి వచ్చింది.ఇప్పుడు ఇలా అనడం న్యాయం కాదు..”
“అవును….అన్నీ తెలిసే వచ్చాను..ఒప్పుకుంటా ..కానీ వచ్చాక ఇంకా చాలా తెలుసుకున్నా అందుకే వెళ్ళీ పోతున్నా..”
“ఇప్పుడు గౌతమ్ ఉంటే ..నువ్విలా మాట్లాడే దానివి కాదు…”
“అందుకే కదా సీమా…గౌతమ్ లేనప్పుడు నేను ఇక్కడ ఎందుకు ఇంకా..!”
 “వెళ్ళడం నీ అభిప్రాయం అయితే మార్చుకో అని చెప్పే దాన్ని కానీ అది నిర్ణయం అని తెలిసాకా చెప్పడానికి ఏం లేదు.”
ఇద్దరి మధ్య కాసేపు మౌనం…షీబా కదిలింది..ఏమనుకుందో ఏమో..ఆగి
“నాకు నీ మీద కోపం లేదు సీమా…గౌతమ్ మీద ప్రేమ ఉంది అంతే..”అని వెళ్ళిపోయింది.
ఆ ఆఖరి మాటలు ఎంత ఊరట కలిగించినప్పటికీ …ముందన్న మాటలు సీమా మనసుకి మానని గాయం చేసాయి..ఆ క్షణం అర్ధమైంది ఆమెకి, గౌతమ్ తో వచ్చినవి ..గౌతమ్ తోనే వెళ్ళిపోయాయి అని.
                          *************
కోర్ట్ లో వాదోపవాదాలు జరిగాయి..గౌతమ్ సూసైడ్ కి గాంధి రాసిన నవలే కారణమని ఆరోపణలు వచ్చినప్పటికీ సాక్ష్యాధారాలు సరిగా లేనందున, పైగా అసలు ఏం రాసాడో తెలియకుండా, గౌతమ్ ఏం చదివాడో తెలియకుండా శిక్షించడం సబబు కాదని..ఒకవేళ నిజంగానే గాంధి రాసిన నవల చదవడం వల్లనే గౌతమ్ సూసైడ్ చేసుకుని ఉంటే,
కనుమరుగైన ఆ నవల దొరికేవరకు ఎలాంటి నిర్ధారణకు రాలేము కాబట్టి…గాంధి అలియాస్ అనురాగ్ గాంధి ని పదిహేను రోజులు రిమేండ్ లో ఉంచవలసిందిగా కోర్ట్ ఆదేశించింది.
“అసలు ఎవడో రాసిన నవల చదివి ,దానికి ప్రేరేపితుడై ఒకడు సూసైడ్ చేసుకుంటే..దానికి కేస్ పెట్టి ..కోర్ట్ దాకా తీసుకొచ్చి …ఉష్..ఏంటీ రచ్చా ..ఏమైనా అర్ధం పర్ధం ఉందా “అన్నాడు న్యూస్ పేపర్ మడత పెడుతూ ఒక పెద్దాయన..
“మరే” వంత పాడాడు మరో పెద్ద మనిషి.
టీ స్టాల్ దగ్గర వాళ్ళ సంభాషణ విన్న ఇజాక్ నవ్వుకున్నాడు..వాళ్ళ మాటలకి కాదు ఆ న్యూస్ కి…సిగెరేట్ వెలిగించుకుని వెళ్ళిపోయాడతను.
రాత్రి దొరికిన పుస్తకాన్ని తీసి ..అటు తిప్పి,ఇటు తిప్పి చూసాడు దానిపైన కవరు గట్రా ఏమీ లేదు..సాధారణ బైండింగ్ చేసి ఉన్న పుస్తకం అది, బైండింగ్ కవరు తిప్పాడు మంచం పై కూర్చుంటూ.మొదటి పేజీ ఖాళీగా ఉంది…పేజీ తిప్పాడు.
నల్లని అక్షరాలు అందంగా ఉన్నాయి..చేతి వ్రాత బాగుంది అనుకున్నాడు..కళ్ళతో పైపైన చదివాడు..వాక్య నిర్మాణం చూస్తే కథో, నవలో అయ్యి ఉంటుంది అని తెలుస్తోంది.
“పాపం ఎవరో కష్టపడి రాసుకున్నట్టున్నారు.” అనుకున్నాడు పేజీలన్నీ బోటని వేలితో సర్రున తిరగేస్తూ.. పది మాటలున్న వాక్యాన్నే పూర్తిగా చదవడానికి ఇష్టపడడతడు…. అలాంటిది ఇన్ని పేజీలు  చదవగలడా..ఇంతలో
“బేటా ” అమ్మ పిలుపు..
“హా అమ్మి..బోలో..”
“మై చాచా కే ఘర్ జారహిహు.. దర్వాజ బంద్ కర్లే ..”అంది ఆవిడా..
“జీ అమ్మి..” అని తన బెడ్ రూమ్ నుంచి బయటకి వచ్చి అమ్మ వెళ్ళాక తలుపులేసాడు ఇజాక్.
వెనక నుంచి ఎవరో అమాంతం కౌగిలించుకున్నారతన్ని..విడిపించుకుని చూసాడు..గుండ్రమైన ముఖం ,కళ్ళకి నల్లని కాటుక,చున్ని తల పైనుంచి చుట్టుకుని అందంగా నవ్వుతూ నిలబడి ఉంది నజీరా..
(ఇద్దరి మధ్య సంభాషణ అంతా ఉర్దూ లోనే)
“ఏంటిది..నువ్వెప్పుడు దూరావు లోపలికి..”? అడిగాడు ఆమెని దాటుకుని పోతూ..
“అత్తయ్యా కిచెన్ లో ఉన్నప్పుడు,తమరు మీ గదిలో ఉన్నప్పుడు..” వయ్యారంగా చెప్పింది.
“సరే..ఎందుకొచ్చావ్..?”
“ఏ…రాకూడదా..?”
“వచ్చు…కానీ…ఇలా కూడదు..”
“ఇలా అంటే ఎలా ..?”
“అమ్మ లేనప్పుడు..నేను మాత్రమే ఉన్నప్పుడు..”
“అమ్మ ఉన్నప్పుడు వస్తే..కోడలిగా వచ్చినట్టు..ఇలా వస్తే నీకు మరదలిగా వచ్చినట్టు.”అని అతని మెడని చేతులతో చుట్టేసింది.ముఖం లో ముఖం పెట్టి కళ్ళలోకి చూస్తోంది..ఆమె ప్రతిబింబం అతని కన్నుల కొలనిలో తామర పువ్వులా వికసించినట్టుగా తోచింది ఆమెకి..నులివెచ్చని ఆతని నిస్శ్వాసల సెగలు ఆమె ముఖాన్ని తాకుతుంటే..చెంపలపై చెక్కర్లు కొడుతున్న చెమట చుక్కలు ఆవిరైపోతున్నాయి..ఆమె ఆధారాలు ఒణుకుతూ విదివడుతున్నాయి,అతని పెదవులకు దారి చుపుతున్నట్టుగా..ముఖాల మధ్య మొహమాటపడుతున్న మొహాన్ని ఆమె స్వాగతిస్తుంటే,
అతను సాగానంపుతున్నాడు..ఒక్కసారిగా ఆమె కౌగిలి చెర నుంచి వదిలించుకుని..
“ఏమైంది బావ..?” నిరుత్సాహపరిచిన అతని మగతనానికి సవాలుగా అడిగింది..
“ఏమీ కాకూడదనే..” తేలిగ్గా చెబుతూ ..మెట్లెక్కి పైకి వేలుతున్నాడతాను.
“ఏ..ఎందుక్కాకూడదు..” అతన్ని అనుసరిస్తూ అంది తను.
“పెళ్ళి కాకుండా ఏంటిది..?”
“ఒక్క ముద్దుకి ..అరిగిపోతావా..తరిగిపోతావా..?” మూతి విరుపు ..
“దేనికైనా మనసుండాలి…అది ఉంటే..నువ్వడగక్కర్లేదు..నేనే..” అని ఆమె ముఖంలో ముఖం పెట్టి..కొరికేసేంత
 బిల్డ్ అప్ ఇచ్చాడు..ఆమె గుండె ఒక్క క్షణం ఆగినట్టైంది…గట్టిగా ఊపిరి పీల్చుకుంది..
“నీలో ఇంత రొమాంటిక్ నేచర్ ఉందా బావ..” నడుం గిల్లుతూ అన్నది..
“స్..ఆ…(అరిచి) పాతికేళ్ళు వచ్చాక ఆ మాత్రం రొమాంటిక్ గా ఉండకపోతే ఎలా..పైగా మరదలితో..”అని కన్నుకోట్టాడు.
“సర్లే..చేతిదాకా అందిన కూడు నోటికందదని..మాటల్లో బాగానే చెప్తున్నావ్..చేతల్లోనే ఏమీ చేయవు”అంది కొంటెగా నవ్వుతూ..
“ఎప్పుడు పడితే అప్పుడు చేసేది కాదు రోమాన్స్ అంటే..దానికి ఒక మూడ్ ఉండాలి,ఒక సిట్యువేషన్ ఉండాలి,ఎన్విరాన్మెంట్ కూడా అంతే రొమాంటిక్ గా ఉండాలి..అన్నిటికన్నా ముఖ్యంగా ఒకరినొకరు చూసుకుంటే
థ్రిల్లింగ్ గా ఉండాలి..”
“అంటే ఎలా….?”గోముగా అడిగింది తను..
“మెడ ఓంపుని మెరుపుని మేలి ముసుగుతో కప్పినట్టు ..ఇలా చున్నితో చుట్టేయకూడదు..”అంటూ ఆమె చున్ని తోలిగించాడు..అదిరి పడింది తను.ఆమె మెడ ఓంపుపై మునివేళ్ళతో మీటాడు..అరికాలి నుంచి అమాంతం మస్తిష్కపు అంతరాల్లోకి సర్రున నెత్తురు ప్రవహించిన భావం కలిగింది ఆమెకి..జడని పక్కకి జరిపి చిరు ముద్దు పెట్టాడు..భారమైన తల నుంచి జారిన మైకపు మంచు తునకలు కళ్ళని కమ్మేసినట్టుగా ఉంది తనకి…చూపు చినబోయింది..
తేలికవుతున్న  ఆమె దేహాన్ని అదిమి పట్టుకున్న ఆతని పట్టుకి..ఉండ చుట్టినట్టుగా మారిపోయి ,అతని కౌగిలిలో ఒదిగిపోయింది..కాలు దువ్వుతున్న కోరికకి ఆమె బానిస..వాలుతున్న కంటిరెప్పల్లో లిపి లేని లాలస..
“అగేయ్…నజీరా..క్యా కర్తి హే…”(ఒసేయ్..నజీరా ఏం చేస్తున్నావే..) అంటూ అరిచింది వాళ్ళమ్మ .
టక్కు మని ఊహాలోకం నుంచి ఈ మాయలోకం లోకి వచ్చింది తను..ఇదంతా నిజమైతే ఎంత బావుణ్ణు అనుకుంది..
ఇంతసేపు కన్న కలని తలుచుకుని..ఇలాంటి ఒక రోజు వస్తే మాత్రం చచ్చినా మిస్ చేసుకోకూడదు అనుకుంది మనసులో..అమ్మ ఎందుకు పిలిచిందో అని వెళుతూ…
                                                *********
తన గదిలోకి వచ్చి బట్టలు మార్చుకుని..బాల్కాని లోకి వెళ్లి సిగెరెట్ వెలిగించాడు ఇజాక్..దమ్ము మీద దమ్ము ..గుప్పు,గుప్పున పొగ..సిగెరెట్ తాగి..లోపలికొచ్చి ఫ్యాన్ వేసాడు..
మంచం మీద ధబ్బున పడ్డాడు కాసేపు అలా పడుకున్నాడు ఫ్యాన్ కి బూజు పట్టి ఉంది కాబోలు తిరుగుతున్న రెక్కల పై నుంచి జారి కొంత బూజు అతని పెదవిపై పడింది. “థు..థు..”అని లేచాడు.. ఫ్యాన్ ఆఫ్ చేసాడు ..రెక్కల నిండా బూజు, రూమ్ అంతా చూసాడు..ఓ పక్క విడిచిన బట్టలు..ఓ వైపు సాక్స్ ,అండర్వేర్లు గోడల మూలల్లో బూజు. చిరాగ్గా
అనిపించింది అతనికి…లేచాడు చకచకా అన్ని సర్దేసాడు..పాత సరంజామా కొంత ఉంది అదంతా అట్టపెట్టేలో వేసాడు..పనికి రానివి కావు ప్రస్తుతానికి అవసరం లేనివి.
అట్టపెట్టె సగం నిండింది సగం ఖాళీగా ఉంది..
మంచానికి ఒక వైపు ఉంది అట్టపెట్టి.. ఇజాక్ మరో వైపు నుంచి మంచం పై దుప్పటిని లాగి దులిపాడు..అతను లాగిన వెంటనే దుప్పటిపై ఉన్న పుస్తకం అట్టపెట్టెలో పడింది..దుప్పటి వేసాడు.”మ్..ఆల్ క్లియర్..”అని అట్టపెట్టె ఎత్తుకున్నాడు.అందులో పడిన పుస్తకాన్ని అతను గమనించలేదు. పెట్టె భుజానికెత్తుకుని కదిలాడు..స్టోర్ రూమ్ కీస్ తీసుకుని..ఇంటి పెరటి భాగంలో ఉంది స్టోర్ రూమ్..ఇన్ బిల్ట్ లాక్ అది తలుపుకే లాక్ అమర్చి ఉంటుంది.  కీ పెట్టి కుడి వైపుకి అర సెంటీమీటర్ తిప్పి మళ్ళా యధా స్థానానికి తిప్పాడు….అన్ లాక్ కాలేదు ..మళ్ళా తిప్పాడు కాలేదు ..అటూ,ఇటూ బలంగా తిప్పాడు..అయ్యింది.. తలుపు తెరిచి లోపలికి కదిలాడు..తాళం తలుపుకే వదిలేసాడు..అది ఇన్నాళ్ళు అతనికి అలవాటు లేని పని చేయటానికి తొలిమెట్టు అని మరికాసేపట్లో తెలుసుకుంటాడు.
లోపలికి వెళ్లి అట్టపెట్టె దించాడు..చేతులు ,భుజం దులుపుకుని తిరిగొస్తుంటే టప్ అని కాలికి తగిలింది పాత మేజా బల్లా..ముందుకు ఒరిగాడు…అలా ఒరుగుతూ తలుపుకి చేతులు ఆనించాడు ఆ ధాటికీ తలుపు మూసుకుపోయింది. కొంప మునిగింది…కానీ అది అతనికి అర్ధం కావటానికి రెండు నిమిషాలు పడుతుంది.
దెబ్బ తగిలిన చోట రుద్దుకుంటూ వచ్చి తలుపు తెరవబోయాడు..అది స్టక్ అయ్యింది.
ప్రయత్నిస్తున్నాడు ….ప్రయత్నిస్తున్నాడు….అటూ,ఇటూ తిప్పుతున్నాడు ఫలితం లేదు..అది ఇక తెరుచుకోదు బయట నుంచి ఎవరైనా తాళం తిప్పి తీయాల్సిందే..
తలుపు కొడదామంటే అమ్మ లేదు….వీధిన వెళ్ళే వాళ్ళకి ఎంత కొట్టినా వినపడదు ఎందుకంటే స్టోర్ రూమ్ పెరటి వైపు ఉంది కాబట్టి. చేసేది లేదు అమ్మ వచ్చే వరకు ఎదురు చూడటం తప్ప…అనుకుని..ఊరుకున్నాడు.. స్టోర్ రూమ్ కిటికీ నుంచి కొంత వెలుగు పడుతుంది లోపల ..అయినప్పటికీ లైట్ వేసాడు.. వాళ్ళ తాతగారి పాత పడక్కుర్చి కనపడింది మొదట అతనికి…దాన్ని అందుకుని ..వేసుకుని కూర్చుని నడుం వాల్చాడు..
టైం గడుస్తోంది..పది నిమిషాలు ..పావు గంట…అర గంట… జైల్లో ఖైదీలా అనిపించింది అతనికి.. లేచి పాత సామానంతా చూస్తున్నాడు ఒక్కోటి అందుకుని..
తను చిన్నప్పుడు ఆడుకున్న బొమ్మలు చూసాడు మురిసిపోయాడు..
దాదాపు 40 నిమిషాలు గడిచింది..అప్పుడు చూసాడు అతను అట్టపెట్టె లో ఉన్న పుస్తకాన్ని.
“ఇది ఇందులో ఎప్పుడు పడింది..బహుశా దుప్పటి సర్దినప్పుడు కాబోలు ”
అనుకున్నాడు..
“సరే..అమ్మ వచ్చేవరకు దీనితో టైంపాస్ చేద్దాం.”అనుకున్నాడు ఉర్దూలో..
పేజీ తిప్పాడు..
 అక్షరాలున్న మొదటి పేజీ….
                               **********************************  
రచన: మన్నెం శారద
సిగ్గు మొగ్గలేస్తున్న ఆమె కళ్లలో.. మెరుస్తోన్న మెరుపు… ఎర్రబడుతోన్న చెక్కిళ్ళు.. మెల్లగా క్రిందికి వాలిపోతున్న చూపులు.
సారధి నిలువునా నీరుకారిపోతున్నాడు.
గొంతు తడారిపోతోంది.
ఏదో దారుణం జరిగిపోతోన్న అనుభూతి.. నిలువునా తనని హత్య చేస్తోన్నట్టుగా భ్రాంతి.
అతని మొహంలో కత్తివాటుకి నెత్తురు చుక్క లేదు.
అచేతనంగా కూర్చుండిపోయాడు.
“అమ్మాయి పేరు స్వాతి. బి.ఏ. ఫైనల్ పరీక్షలు రాసింది.” మాస్టారు గొంతు వినబడింది. ఒక్కో అక్షరం ఒక్కో కొరడా దెబ్బలా తగులుతోంది సారధికి.
“ఇక వెళతాం మాస్టారూ!” అన్నాడు శేఖర్ లేచి నిలబడుతూ.
సారధి కూడా యాంత్రికంగా లేచి నిలబడి అతన్ని అనుసరించేడు.
బైక్ స్టార్టు చేస్తుంటే శంకరంగారు” ఏం బాబూ..”అన్నారు ఏదో అడగాలని అడగలేక బోతున్నట్టుగా.
“ముహూర్తం పెట్టించండి. మీ ఖర్చు కూడా నాదే” అన్నాడు శేఖర్.
ఆ మాటలు వింటున్న సారధి ముఖం రక్తం విరిగినట్టుగా తెల్లబడిపోయింది.
ఏమీ చెప్పలేని నిస్సహాయత అతన్ని ఆవరించింది.
దారిలో శేఖర్ అన్నాడు. “చూసేవురా. నేను చూడకుండా ఒప్పుకున్నా ఊర్వశిలాంటి పెళ్ళాం దొరికింది. అమ్మ చూస్తే చాల అసంతోషిస్తుంది కదూ”
సారధి అదోలా నవ్వి వూరుకున్నాడు.
సారధి మాట్లాడకపోవటంతో శేఖర్ అతనికేసి ఆశ్చర్యంగా చూసేడు.
సారధి ముఖమంతా చెమటలు పట్టేసేయి. మనిషి వణికిపోతున్నాడు. శేఖర్ గాభరాగా అతని చేయి పట్టూకున్నాడు. “అదేం అలా అయిపోతున్నావు?” కంగారుగా అన్నాడు.
“తలనొప్పి.. ఏమిటోలా వుంది”
సారధి కోసం దారిలో టేబ్లెట్స్ కొన్నాడు శేఖర్.
ఇల్లు రాగానే సారధి మౌనంగా పడుకొన్నాడు. శేఖర్ సారధి చేత టెబ్లెట్ మింగించి అతని పక్కనే కూర్చున్నాడు.
“నువ్వు ఆఫీసుకెళ్లు. నాకు అదే తగ్గిపోతుంది” అన్నాడు శేఖర్. కాని తన మనసు కుదుటపడదని అతనికి బాగా తెలుసు.
సారధికి ఏకాంతం కావాలి. అందుకే బలవంతంగా శేఖర్ని ఆఫీసుకి పంపేసేడు.
శేఖర్ వెళ్లగానే సారధికి బావురుమని ఏడ్వాలనిపించింది.
ఆలోచనలతో అతని తల పగిలిపోతోంది.
అతని హృదయంలో ఒకే ఒక సమాధానం దొరకని ప్రశ్న తొలుస్తోంది.
ఎందుకిలా జరిగింది?
బుద్ధిలేని ప్రశ్నది.
తప్పు తనదే. ఎవర్నీ నిందించి లాభం లేదు.
******
సారధి అన్యమనస్కంగా బీచ్ ఒడ్డున నడుస్తున్నాడు. సముద్రం తన మనసులానే సతమతమవుతూ ముందు వెనుకలకి పరుగు తీస్తోంది. ఇసుకలో జాలర్లు వలలు ఎండబెట్టుకుంటున్నారు. పశ్చిమాద్రిన క్రుంగిపోతున్న సూర్యకాంతికి సముద్రం కెంజాయ్ రంగులో మెరుస్తోంది.
తెల్లని కొంగలు సముద్రంలోని రాళ్ల మీద కూర్చుని చేపల కోసం కొంగజపాలు చేస్తున్నాయి.
సముద్రం మీదనుంచి వీస్తున్న గాలి చల్లబడి మనసుకి ఆహ్లాదాన్ని కలిగిస్తోంది.
అయినా సారధికిదేం పట్టలేదు. అతని హృదయం ముక్కలు ముక్కలుగా బీటలేసింది. సముద్రంలోకి దూకి చావాలన్నంత కసి.
ఆ కసి ఎవరిపైన? అతనికే తెలియదు.
“ఇలా ఎందుకు జరగాలి?” అని మాత్రమే అతని మనసు నిలదీసి ప్రశ్నిస్తోంది.
ఆమె ఎవరో తెలియకుండానే, ఆమె పూర్తి వివరాలు తెలుసుకోకుండానే ఆమెనంతగా ప్రేమించేడా?
ప్రేమ మనిషినింతగా చంపుతుందా?
ఏమిటీ ప్రేమ? ప్రేమ కాదు పిచ్చి.
తామిద్దరు ఒక్కసారి సినిమాహాల్లో కలుసుకోవటం మినహాయించి, మరెప్పుడూ కలుసుకోలేదు. ప్రేమలేఖలు రాసుకోలేదు. పార్కులూ, షికార్లూ అంటూ చెట్టాపట్టాలేసుకుని తిరగలేదు. ఒకరి గురించి ఒకరికి అసలు తెలియదు. కాని తన మనసింతగా కుమిలిపోతుందెందుకు?
సారధి ఎంత సమర్ధించుకోవాలన్నా అతని మనసుని సర్ది చెప్పుకోలేకపోతున్నాడు.
ప్రేమకి మొదటి చూపు చాలదా? ఆమెకోసం తనెలా కాలేజీల చుట్టూ తిరిగేడు. ఎన్ని రాత్రులు నిద్ర లేకుండా గడిపేడు? ఎన్నెన్ని కలలు కన్నాడు. ఆ కలల్లో ఎన్నెన్ని గాలిమేడలు కట్టేడు.
సారధికి వున్నట్టుండి ఒక్కసారిగా వళ్లు ఝల్లుమంది.
అవును. తను సరిగ్గా అలాగే అనుకున్నాడు.
స్వాతి తనకి కాకుండా పోడానికి వీల్లేదు.. తనది భరించలేడు. తనకి కాకపోతే ఆమెకి ఈ జీవితంలో ఎవ్వరితోనూ పెళ్ళి కాకూడదు. ఒకవేళ అయినా అతను ప్రాణలతో వుండటానికి వీల్లేదు.
అసలా రోజు స్వాతి సినిమాహల్లో కనబడకపోతే, అటు తర్వాత శేఖర్ అడగ్గానే ఆమెని చేసుకోటానికి ఒప్పుకుని వుండేవాడు. అంతా దురదృష్టం.
స్వాతి పెళ్లి రోజుల్లో వున్నది. అదీ తన ప్రియమిత్రుడు శేఖర్‌తో. అతని నాశనం కోరుకుంటున్నాడా తను. అమానుషం కదూ.
తను ప్రేమించింది స్వాతినే అని చెబితే శేఖర్ క్షణాల మీద పెళ్లి కేన్సిల్ చేసుకుని తనకిచ్చి చేస్తాడు. ఆ విషయం సారధికి బాగా తెలుసు.
కానీ ఎలా చెప్పగలడు.
“శేఖర్! నేను స్వాతిని గాఢంగా ప్రేమించేను. ప్లీజ్. నువ్వు నా కోసం త్యాగం చేసి ఆ పిల్లని నా కోసం వదిలేయ్. నేను స్వాతిని పెళ్లి చేసుకుంటాను. స్వాతి లేకపోతే నేను బ్రతకలేనురా. స్వాతి నా ప్రాణం. నా సర్వస్వం. నాలోని అణువణువూ ఆమెనే స్మరిస్తోంది.” అని చెప్పగలడా.
చెబితే శేఖర్ త్యాగం చేయగల సమర్ధుడే. ఆ సంగతి ఎవరూ చెప్పనవసరం లేదు.
స్వాతిని చూసేక శేఖర్ కళ్లలో కనిపించిన మెరుపు, చూపించిన వుబలాటం తను మరచిపోగలడా??
శేఖర్ త్యాగం చేస్తే మాత్రం, దాన్ని స్వీకరించగల స్థితిలో వున్నాడా తను.
ఇంకా వుంది…
రచన: గిరిజ పీసపాటి
ఏం చెయ్యాలో దిక్కుతోచని స్థితిలో ఉన్న అమ్మమ్మ ఎదురింటావిడ అడిగిన ప్రశ్నకు జవాబుగా “నాగకు సీమంతం చెయ్యడానికి అన్ని ఏర్పాట్లు చేసుకుని వచ్చానని, పువ్వులు, గాజులు మొదలగునవి తేవడానికి ఎవరికీ తీరుబాటు లేదంటున్నార”ని చెప్పింది.
అందుకావిడ “ఈ మాత్రానికే దిగులు పడతారెందుకు అక్కయ్యగారూ! నాగను ఎప్పుడూ మా ఇంటి పెద్ద కూతురిలాగే భావిస్తాం. మా పిల్లలు కూడా నాగను సొంత తోబుట్టువులాగే చూస్తారు. కాకపోతే మీ మరిదిగారు బడిపంతులు కావడం, ఐదుగురు సంతానం కావడం వల్ల పెట్టుపోతలు చెయ్యలేకపోవచ్చు”.
“మా పెద్దాడిని బొబ్బిలి పంపించి సామాను తెప్పిస్తాను. సీమంతం కూడా దగ్గరుండి జరిపిస్తాను. మీరేం దిగులు పడకండి. అంతా సవ్యంగా జరుగుతుంది” అంటూ అమ్మమ్మ దగ్గర సామాను లిస్ట్, డబ్బు తీసుకుని వెళ్ళింది.
ఆవిడ మాటిచ్చినట్లుగానే మొత్తం సామాను తెప్పించి, తమ ఇంట్లోనే ఉంచింది. సీమంతానికి అమ్మమ్మే స్వయంగా నాగకు పూలజడ వేసింది. మిగిలిన ముస్తాబు అంతా మిగిలిన ముత్తైదువలు చేయగా, ఎదురింటావిడ చేతుల మీదుగా నాగకు గాజులు వేయించి, ఒడిలో పట్టు చీర, జాకెట్టు ముక్క, పసుపు కుంకుమలు, పళ్ళు, స్వీట్లు మొదలైనవి పెట్టించింది.
తను తెచ్చిన కొత్త బట్టలు అల్లుడికి, వియ్యాలవారికి ఇప్పించింది. ముత్తైదువలందరికీ పళ్ళు లేకుండా తాంబూలం, జాకెట్టు ముక్కలు, గాజులు నాగ చేత ఇప్పించింది. గర్భవతి అయిన స్త్రీలు తమ చేతుల మీదుగా ఎవరికీ పండు ఇవ్వకూడదంటారు కనుక పళ్ళు మాత్రం ఎదురింటావిడ చేత ఇప్పించింది.
విధవ స్త్రీలు తమ చేతుల మీదుగా శుభకార్యం జరిపించకూడదనే మూఢ నమ్మకం ఇప్పటికీ జనాల్లో పాతుకుపోయి వుంది. ఆ రోజుల్లో ఇంకా ఎక్కువ నమ్మేవారు. కనుకనే తను చెయ్యవలసిన పనులన్నీ ఎదురింటావిడ చేతుల మీదుగా జరిపించింది అమ్మమ్మ.
తండ్రి లేకపోవడం వల్ల తన అచ్చట ముచ్చట తీరలేదనే లోటు నాగకి కలగకూడదని తాపత్రయపడిన గొప్ప తల్లి కదూ! మన అమ్మమ్మ.
సీమంతం వేడుక అయిపోయాక, పురుడు అయ్యాక మళ్ళీ వస్తానని చెప్పి, తిరిగి హైదరాబాదు వచ్చేసి, తన పనిలో పడిపోయింది అమ్మమ్మ. మళ్ళీ బారసాలకి బోలెడు ఖర్చు అవుతుంది కనుక క్షణం తీరిక లేకుండా పనులు ఒప్పుకోసాగింది.
తొమ్మిది నెలలు నిండిన పదిరోజులకు నాగ పండంటి పాపాయికి జన్మనిచ్చినట్లు వియ్యంకుడు ఇచ్చిన టెలిగ్రామ్ అందుకుంది అమ్మమ్మ. మళ్ళీ బట్టలు, స్వీట్లు, పళ్ళు మొదలైనవి పట్టుకుని రాముడువలస బయలుదేరి వెళ్ళింది.
పదకొండవ రోజే బారసాల కావడంతో బంధువులతో ఇల్లు కళకళలాడుతూ అంతా హడావుడిగా ఉన్నారు. ఊరి వాళ్ళు మాత్రం ”ఈసారి కూడా ఆడపిల్లేనా! పీసపాటి ఆయనకి ఈ పిల్లతో కలిపి నలుగురు మనవరాళ్ళు పుట్టారు. ఈసారైనా వంశాంకురం పుడితే బాగుండేది” అనుకోసాగారు.
ఆ మాటలు తన చెవిన పడడంతో బాధ పడింది అమ్మమ్మ. వియ్యపురాలి మనసు తెలుసుకోవడానికి మాట వరసకి అన్నట్లుగా “ఈసారైనా మగ పిల్లాడు పుడితే బాగుండేది కదా! వదినగారూ!” అంది. దానికావిడ “మొదట ఆడపిల్ల పుడితే తరువాత మగపిల్లాడు పుట్టాలని, అదే మొదట మగపిల్లాడు పుడితే తరువాత ఆడపిల్ల పుట్టాలని కోరుకుంటాం. ఒకరు ఎక్కువ ఇంకొకరు తక్కువ అని కాదు. ఇద్దరూ ఉన్న ముచ్చట తీరాలని”.
“నాకు మీ అల్లుడి తరువాత రెండోసారి మగపిలాడు పుడితే ‘మళ్ళీ మగపిల్లాడేనా!? ఆడపిల్ల పుడితే బాగుండేది’ అనుకున్నాం. మాకు ఆడపిల్లలు లేని లోటు తెలియకుండా మా బావగారి కూతురిని పెంచుకున్నాం. పెళ్ళి చేసాం. మా రెండోవాడు పుట్టిన పద్నాలుగు సంవత్సరాలకు మాకు మళ్ళీ ఆడపిల్ల పుట్టింది”.
“ఆడైనా, మగైనా ఆ భగవంతుని ప్రసాదమే. అసలు పిల్లలే పుట్టక బాధపడుతున్న వాళ్ళు ఎంతమంది లేరు? మా ఇంట్లో నలుగురు మహాలక్ష్ములు పుట్టారనుకుంటున్నాం. మాకేం బాధగా లేదు” అన్న ఆవిడ మాటలకు గుండెల మీంచి కొండంత భారం దిగినట్లు అయింది అమ్మమ్మకి.
బారసాల నాడు శుభకార్యం జరుగుతున్న చోటుకి తనెందుకని పెరట్లో వంట పనిలో ఉన్న అప్పలనరసయ్య గారికి సహాయం చేస్తూ ఉండిపోయింది అమ్మమ్మ. పాపాయికి పేరు పెట్టేముందు కూతురికి, అల్లుడికి, పాపాయికి పీటల మీద బట్టలు పెట్టడానికి అమ్మమ్మను కేకేసారు.
అమ్మమ్మ తను తెచ్చిన కొత్త బట్టలను నాగ ఆడపడుచు అత్తగారు, మామగారి (రాయగడ వాస్తవ్యులు) చేతుల మీదుగా  దంపతులకు ఇప్పించింది. వారికి కూడా ఆనంద్ (నాగ ఆడపడుచు భర్త) ఏకైక సంతానం కావడంతో, వారు కూడా నాగను కన్నకూతురిలా చూసుకుంటారు.
ఆనంద్ కూడా నాగను సొంత అక్కలా భావిస్తాడు. కొత్త బట్టలు కట్టుకుని వచ్చిన దంపతులు మళ్ళీ పీటల మీద కూర్చున్నాక, పాపాయికి పేరు పెట్టడానికి బియ్యం ఉన్న వెండి పళ్ళెం, పసుపు కొమ్ము చేతిలోకి తీసుకున్నాడు పెదబాబు.
“ఏరా పెద్దాడా! ఈ పిల్లకైనా ఏం పేరు పెట్టాలో నిర్ణయించుకున్నారా? లేదా?” అని అడిగారు పీసపాటి తాతయ్య. పెద్ద మనవరాలికి పేరు పెట్టిన సందర్భాన్ని గుర్తు చేస్తూ. “లేదు. ఈసారి కూడా నువ్వే పేరు చెప్తే అదే పెడతాను” అన్నాడు పెదబాబు.
“పెద్దదానికి మీ అమ్మ పేరు పెట్టావు కనుక దీనికి మీ అత్తగారి పేరు పెట్టు” అనారాయన. పెదబాబు సరేనని అమ్మమ్మ పేరుని రాయబోతుండగా అప్పటి వరకు తలుపు చాటున ఉండి ఏం పేరు పెడతారా! అని కుతూహలంతో వింటున్న అమ్మమ్మ “దయచేసి నా పేరు దానికి పెట్టొద్దు. నా పేరు పెడితే, నా తలరాతే దానికీ వస్తుంది”.
“అది నిండు నూరేళ్ళు సౌభాగ్యవతిగా సుఖంగా ఉండాలి. పెద్ద ముత్తైదువ అయిన ఆ పార్వతీ దేవి పేరు ‘గిరిజ’ అనో ‘శైలజ’ అనో పెట్టండి” అని సూచించింది. “నాగా! మీ అమ్మగారు చెప్పిన రెండు పేర్లలో ఏ పేరు  పెడితే బాగుంటుంది?” అని అడిగారు పీసపాటి తాతయ్య.
“గిరిజ అని పెడదాం మామయ్యగారూ! ‘గిరీ!’ అని మగపిల్లాడిని పిలిచినట్లు పిలుచుకోవచ్చు” అంది నాగ.
“సరే అయితే. గిరిజ పక్కన మీ అమ్మగారి పేరైన రాజ్యలక్ష్మి కూడా కలిపి ‘గిరిజా రాజ్యలక్ష్మి’ అని పెడదాం” అని పీసపాటి తాతయ్య చెప్పగా పెదబాబు అదే పేరుని రాసారు. (నా పేరు వెనుక ఉన్న చిన్న కధ ఇది – రచయిత్రి). పాపకి నామకరణం పూర్తి కాగానే తను తెచ్చిన వెండి గ్లాసు బహుమతిగా ఇచ్చింది అమ్మమ్మ.
బారసాల అయ్యాక తిరిగి హైదరాబాదు వచ్చేసింది అమ్మమ్మ. సంవత్సర కాలం గడిచిపోయింది కానీ మళ్ళీ నాగను చూడడానికి వెళ్ళలేకపోయింది. ఉత్తర ప్రత్యుత్తరాలు యధాప్రకారం సాగుతున్నాయి. తమ చిన్న కొడుకుకి మళ్ళీ ఆడపిల్ల పుట్టిందని ఉత్తరం వచ్చింది వియ్యంకుడి దగ్గర నుండి.
‘ఇద్దరు కొడుకులకీ కలిపి వరుసగా ఐదుగురు మహాలక్ష్ములు పుట్టారు. ఒక్కడైనా వారసుడు పుడితే బాగుండును’ ఈసారి అనుకోకుండా ఉండలేకపోయింది అమ్మమ్మ.
                  ***** సశేషం *****
రచన: ఉమాభారతి

అందరితో నమ్రతగా మెలిగే శ్యాంలో ‘జెంటిల్మెన్’ నైజం ఓ ప్రక్క, పైశాచిక ప్రవర్తనతో నన్ను బాధిస్తున్న తీరు మరో ప్రక్క… నన్ను నిత్యం ఆలోచింపజేస్తుంది.
ఆ ఆలోచనే నన్ను, యూనివర్సిటీ వారి ‘ఆన్-లైన్ డిగ్రీ-కాలేజ్’ – దిశగా నడిపించింది.
నాకున్న బి. ఎస్. సి డిగ్రీ నేపథ్యంలో, నేరుగా ‘హ్యూమన్ సైకాలేజీ ‘ కాలేజ్ కోర్సులు తీసుకొంటున్నాను. కేవలం నా వ్యక్తిగత ఆసక్తి తోనే, ఆరు నెల్లగా అలా చదువు సాగిస్తున్నాను. ఎంత సమయం వెచ్చిస్తే అంత త్వరగా డిగ్రీ పొందవచ్చు.
నా ‘కోర్స్ ఆఫ్ స్టడీ’ లో భాగంగా, భిన్న వ్యక్తిత్వాలు, విభిన్న ప్రవృత్తుల గురించి వాస్తవాలు సమగ్రంగా చదువుతున్నాను. తెలుసుకొంటున్నాను. సైకాలజీ విద్యార్దినిగా నా ఆసక్తికి తగ్గ పరిశోధన చేయగలుగుతున్నాను. ప్రస్తుతానికి, మా పట్ల శ్యాం ప్రవర్తన అర్ధం చేసుకొనే యత్నంలో భాగమే ఈ చదువు, పరిశోధన కూడా.
పదే పదే దౌర్జన్య పూరితంగా ప్రవర్తించడం, ఎక్కువుగా తన భార్యనైన నా పట్ల, లేదా పసివాళ్ళ పట్ల, లేదా మూగజీవుల పట్ల అలక్ష్యంగా మసలుకోడం, ఖతారు లేకుండా మమ్మల్ని ఉద్దేశపూరితంగానే గాయపరచడం – స్పష్టంగా శ్యాం ప్రవర్తనలో నాకు కనబడుతున్నాయి.
శ్యాం వ్యక్తిగా బయటికి, బయటవారికి గొప్పగా కనబడినా అతనిలో ఓ ‘శాడిస్ట్’ నైజం తప్పక ఉందని నా అభిప్రాయం…. పిల్లల పట్ల అతనిది పుత్రోత్సాహం అనో, అత్యోత్సాహమనో కొందరనవచ్చు…. మరి అదైనా, బిడ్డలకి తండ్రివల్ల చేటే కాదా?…
నా దృష్టిలో, అతనికి నిపుణుల సలహాసహకారాలు చాలా అవసరం. అలాగని నేను శ్యాం వద్ద ప్రస్తావించే ఆశ లేదని కూడా నాకు తెలుసు.
**
ఏదైనా, ఈ అసమాన పరిస్థితి నుండి ముందు మమ్మల్ని మేము రక్షించుకోవాలంటే, ఓ ఫామిలీ లాయర్ ని సంప్రదించాలి. ఈ చుట్టుపక్కల శ్యాం పలుకుబడి ఎక్కువే కాబట్టి, కాస్త దూరంలో ఉన్న వారిని సంప్రదించాలని నిశ్చయించుకొన్నాను.
శ్యాం గురించి కాని, నా సమస్యల గురించి కానీ, అనుసరించబోయే న్యాయనిపుణుల సలహాలు గానీ వీలయినంత గుంభనంగా ఉంచుదామనే నా ఆశ. చిత్ర ఆనంద్ ల నుండి కూడా.
తన వృత్తినైపుణ్యంతో చిత్ర గ్రహించగలిగినంత ఎలాగూ గ్రహిస్తుంది. అంతేతప్ప, అగ్నిగుండం లాంటి నా జీవితంలోని మరెన్నో వివరాలు చిత్ర ఊహించలేదనే అనుకుంటాను.
నా సమస్యల పరిష్కార దిశగా మొదటి అడుగు వేశాను. ఆగ్రాకి వెళ్ళే దారిలో ఓ పేరున్న లాయర్ – రాఘవ శర్మ వద్ద ఎపాయింట్మెంట్ తీసుకొన్నాను. నాలుగు వారాల సమయం ఉంది.
**
తెల్లారుఝాము నుండి మళ్ళీ వేద ఊపిరందక, దగ్గుతూ బాధపడసాగింది.
పొద్దున్నే డాక్టర్ వచ్చి చూసారు… స్వల్పంగా ‘ఎలర్జిక్ బ్రాంకైటిస్’ లా ఉందని నిర్ధారించారు. నర్స్ ని పిలిపించి, ఇంటివద్దనే చేయగల వైద్యం – నెబ్యులైజర్ మాస్క్ వేయించారు… దాంతో సర్దుకుంది వేద…..
నామకరణం నాడు పొలమారినప్పటి నుండి పాప ఇంకా కోలుకోలేదనిపించింది. కాని ఇప్పటి పరిస్థితి పాపకి స్వతహాగా ఏర్పడ్డ ఆరోగ్యపరమైన ఇబ్బందని చిత్ర వివరించింది…
పసిదాని అవస్థ నన్ను బాగా కృంగదీస్తుంది….
**
కంప్యూటర్ ని నా పరిశోధనలకే కాదు. రమణి, చిత్రలతో అప్పుడప్పుడు సుదీర్ఘ సంభాషణలకి కూడా ఉపయోగిస్తున్నాను. మా మధ్య సాగే స్నేహపూరిత సంభాషణలు మనసుని తేలిక పరుస్తున్నాయి.
అత్తయ్యకి, మామయ్యకి అంతర్జాలంలో చదివిన విషయాలు, విశేషాలు చెబుతుంటాను. అత్తయ్య ఈ మధ్య కొత్తరకం వంటకాల కోసం ఇంటర్నెట్ చూడమంటున్నారు.
**
సందీప్ ఐదవ తరగతికి వచ్చాడు. కాస్త పొడవయ్యాడు. రొజూ స్విమ్మింగ్ చేయమని మాత్రం ప్రోత్సహిస్తాను. అప్పుడప్పుడు నా ఎదురుగా, ఆనంద్ – శ్యాం లతో టెన్నిస్ ఆడుతాడు కూడా.
కొత్త మెడికల్ రిపోర్ట్ ప్రకారం, వాడి ఎడమ కంటి చూపు నెమ్మదిగా మెరుగవ్వడం సంతోషంగా ఉంది. మరోప్రక్క, వేద తరచుగా ఊపిరందక బాధపడ్డం నాకు బెంగగా ఉంది.
**
సోమవారాలు శ్యాం చాలా బిజీగా ఉంటారని తెలిసే రాఘవ శర్మ గారితో నా అపాయింట్మెంట్ సోమవారానికే పెట్టుకున్నాను..
పెందరాలే పని ముగించి విశాలకి, అత్తయ్యావాళ్ళకి, పాప బాధ్యత అప్పజెప్పి బయలుదేరాను. సందీప్ ని స్కూల్లో దిగవిడిచి లాయర్ గారి ఆఫీసు దారి పట్టాను.
దారిలో ‘యానిమల్ షెల్టర్’ కి వెళ్లాను. వచ్చిన చందాలు, ఖర్చులు లెక్క చూసి బ్యాంక్ డిపాజిట్ కి పంపాను. ఎంత చందాలు వచ్చినా మూగజీవుల పరిరక్షణకి ఇంకెంతో సహాయ సహకారాల అవసరం ఉంది. అకౌంట్స్ చూస్తూ ఈ సారి నుండి, నా వంతుగా మరింత చేయూతనివ్వాలని అనుకున్నాను.
అక్కడ పని కూడా రెండు గంటల్లో ముగిసింది. బయలుదేరి పావుగంటలో లాయర్ గారి ఆఫీసు చేరాను.
**
రాఘవ శర్మ గారి ఆఫీసురూములో ఐదునిముషాలుగా ఎదురు చూస్తున్నాను. నేను చెప్పేది విని లాయర్ గారు ఏమంటారోనని ఆదుర్దాగా ఉంది
మరికాసేపటికి, పనివాడు కాబోలు… ట్రేలో మంచినీళ్ళ గ్లాసులు తెచ్చి, బల్లమీద ఉంచాడు. ఆ వెనుకాలే మరో వ్యక్తి లోనికి వచ్చారు.
రూంలోకి వస్తూనే, “ఏమ్మా నీలా, చాలా దూరం నుంచే వస్తున్నావు” అన్నారాయన… లేచి నిలబడి నమస్కరించాను.
“కూర్చో. కాఫీ ఏమన్నా తీసుకుంటావా?” అంటూ ఎదురుగా సీట్లో కూర్చున్నారు రాఘవ గారు.
“వద్దండీ, నీళ్ళు చాలు” అంటూ కూర్చుని, బల్లమీద మూత వేసున్న గ్లాసు నుండి కాసిన్ని మంచినీళ్ళు తాగాను.
నుదుటి మీద విభూతి రేఖతో ప్రశాంతంగా ఉన్న ఆయన ముఖం చూసాక, మనసులోని ఆదుర్దా కాస్త తగ్గింది.
పూర్తి వ్యక్తిగత ఘర్షణలు మినహాయించి, ఆయనకి విషయాలన్నీ నిర్మొహమాటంగా చెప్పాను. నేను చెప్పింది ఓపిగ్గా విన్నారు. కాసేపు ఆలోచించారు. కొన్ని ప్రశ్నలు వేసి నానుండి జవాబులు రాబట్టారు.
“న్యాయపరంగా ఈ సమస్యకి పరిష్కారం అనేది, నీ విషయంలో అంత సులభం కాదు. ఎందుకనంటే, మానసికంగా నీ వాళ్ళతో నీవు వేరవలేవు.
కానీ బౌతికంగా నీకు వేర్పాటు కావాలి.
కాబట్టి, నీవు విడిగా ఉండాలని కోరుకుంటున్నావని కారణాలతో సహా నీ భర్తతో పాటు అత్త మామలకి చెప్పాలి. ఆ ఆపైన కోర్టులో ‘లీగల్ సెపరేషన్’ కి పిటీషన్ పెట్టవచ్చు. అంటే ‘న్యాయబద్దమైన వేర్పాటు’ అనుకో” అన్నారాయన.
“అయితే, వాళ్ళు దానికి ఒప్పుకుంటేనే పిటీషన్ వేయవచ్చని కాదు. నీ విషయంలో, ‘విడాకులకి’ ప్రత్యామ్న్యాయం ఇటువంటి వేర్పాటు అని నా అభిప్రాయం. వేరుగా ఉంటూ, సమస్య పరిష్కరించుకునే వ్యవధిని పొందవచ్చు” ఓ క్షణం ఆగారు.
‘లీగల్ సేపెరేషన్’ క్రింద వేరే నివాసం ఏర్పరుచుకోవాలి. ఆర్ధిక వ్యవహారాలు నిర్ధారించుకోవచ్చు. అక్షరాల అయితే, సెపెరేషన్ పిటీషన్ వేసాక, విడాకులు తీసుకొనే ప్రయత్నంలో ఉన్నట్టన్నమాట. అలాగని తప్పకుండా విడాకులు తీసుకోవాలని అంక్ష ఏమీ లేదు. కొంతకాలం సమస్యపై పునరాలోచనకి వెసలుబాటు ఉంటుంది. ఈ లోగా సమస్య తీరిపోవచ్చు. లేదా దూరంగా ఉంటూ కొంత సమయం వెళ్ళబుచ్చనూవచ్చు” అంటూ నా వంక చూశారు.
“ఇలా అయితేనే, నీకు, నీ పిల్లలకి బౌతికంగా నీ భర్త నుండి రక్షణ ఉంటుంది. ఓ తండ్రిగా అతనికి నిర్దిష్ట సమయాల్లో, నీ ఇష్టప్రకారం మాత్రమే మీ పిల్లలతో మెలిగే అవకాశం ఉంటుంది” అని ఆయన వివరించారు.
ఆయన చెప్పే ప్రతిమాట జాగ్రత్తగా వింటూ ఆలోచించసాగాను.
కొద్దిపాటి మౌనం తరువాత, “నీ భర్త ప్రవర్తన ఇంత తీవ్రంగా మిమ్మల్ని బాధిస్తుంటే, ఆయన్ని ముందుగా ఫామిలీ కౌన్సలింగ్ కి ఒప్పించాలి. అవసరం మేరకు నిపుణులని సంప్రదించవచ్చు. అప్పుడుకాని నీ సమస్యకు శాశ్వత పరిష్కారం దొరక్క పోవచ్చు” అని నిష్కర్షగా చెప్పేసారాయన.
అన్ని విషయాలు ఆలోచించి మళ్ళీ కలుస్తానని, ఆయన వద్ద శలవు తీసుకొని తిరుగుముఖం పట్టాను.
లాయరు గారు పెద్దాయన. మంచివారిలా నా పట్ల సానుభూతితో ఉన్నారనిపించింది.
**
జనవరి నెల వచ్చేసింది. వాతావరణం చల్లగా బాగుంది. వేదని చూసే నెపంతో రాత్రి తొమ్మిదయ్యాక, శ్యాం నా గదిలోకి రావడం, నాతో మాటలు కలపడం చేస్తున్నారు. సాయంత్రాలు హాలు మధ్యలో పాపని ఉంచి, ఇంటిల్లిపాదీ ఆడుతుంటారు. అందరినీ గమనిస్తూ జానకి సాయంతో వంటపని చూస్తుంటాను. వేదతో ఆడుతున్నప్పుడు, చెల్లిని సుకుమారంగా చూసుకోవాలని సందీప్ కి సూచిస్తుంటాను.
ప్రతిరోజు పాపతో కాసేపు ఆడి, కబుర్లు చెప్పిగాని పైకి వెళ్ళరు శ్యాం..
వేద పది నెలలప్పటి నుండే అడుగులు వేస్తుండడంతో, నాతో పాటు శాంతమ్మ కూడా నిత్యం దాని వెన్నంటే ఉంటుంది.
త్వరలోనే వేద మొదటి పుట్టినరోజు కూడా.
**
ఆదివారాలు పొద్దుటి నుండే మధ్యాహ్న భోజనాల ఏర్పట్లల్లో ఉంటారు అత్తయ్య.
చిత్ర, ఆనంద్ మామూలుకన్నా కాస్త ముందుగానే వచ్చారు. పాలక్ పనీర్, చనా-బతూర చేసి తెచ్చింది చిత్ర. నేను ఎప్పటిలా మెంతికూర కైమా, వెజిటబిల్ ఫలావ్ చేసాను. అదే చేత్తో క్యాండి, మిండి లకి కూడా మట్టన్ రైస్ వండేసాను.
భోజనసమయంలో వేద పుట్టినరోజు విషయం ప్రస్తావనకొచ్చింది.
నేనేమంటానోనని అంతా నా వంకే చూస్తున్నారు. ఆలోచిస్తూ మిన్నకుండిపోయాను.
వేద తరుచు అనారోగ్యం పాలవడమే కాక.. లాయర్ గారు సూచించిన ‘వేర్పాటు’ వెసలుబాటు ద్వారా పిల్లలతో విడిగా ఉండాలన్న నా ఆలోచన కూడా గుర్తొచ్చింది. వేడుకలు, ఆర్బాటాలు చేయాలనిపించడం లేదని… బయటకి అందరితో అన్నాను కూడా…
ఒకింత నిశ్శబ్దత తరువాత, “అలాగే నీలా, ఇంట్లో కుటుంబ సభ్యుల మధ్యనే కేక్ కట్ చేసి ఆశీస్సులు తీసుకుంటుంది మన వేద. ఈ మధ్య పాపం రెండు సార్లన్న జబ్బుపడింది కదా! మళ్ళీ ఆ పార్టీ హడావిడి, గోల వద్దులేమ్మా” అన్నారు మామయ్య.
మిగతా వాళ్ళంతా అర్ధం చేసుకొని మామయ్య మాటలతో ఏకీభవించారు.
**
భోజనం తరువాత, టి. వి చూస్తూ ఐస్క్రీం తింటున్నారంతా. వాళ్ళ అపార్ట్మెంట్ కాంప్లెక్స్ ఎదురుగా కొత్తగా నిర్మాణమైన పార్క్ లో సంక్రాంతి పండుగ ఏర్పాట్ల గురించి చెప్పసాగారు ఆనంద్.
పతంగీలు ఎగరవేయడానికి భిన్న ఎత్తుల్లో వెడల్పుగా గోడలు నిర్మాణం చేసారని, అక్కడ జరగబోయే మొదటి పతంగీ-పండుగ పోటీల్లో చాలామంది పాల్గొనబోతున్నారని ఆనంద్ చెబుతుంటే, సందీప్ ఉత్సాహంగా విన్నాడు.
“మేమూ పోటీలో ఉండవచ్చా అంకుల్?” అని అడిగాడు సందీప్.
“తప్పకుండా పాల్గొనవచ్చు.. పతంగీలు ఎగరవేయడంలో నేను ముందుంటాను. మన కాంప్లెక్స్ కి సరిగ్గా ఎదురు గేటు.. రేపే వెళ్ళి మన పేర్లు ఇచ్చి వస్తాను” అని ఆనంద్ ప్రోత్సహించడంతో, తన ఫ్రెండ్స్ కి చెప్పాలంటూ వెళ్లాడు సందీప్.
అమ్మావాళ్ళకి వేద పుట్టినరోజు విషయం చెప్పాలంటూ ఫోన్ అందుకున్నారు అత్తయ్య..
“హలో రాజ్యం వదినా, వేద పుట్టినరోజుకి… అమ్మమ్మతాతయ్యల ఆశీర్వాదాలు కూడా కావాలంటుంది.. సంక్రాంతి సెలవలు కూడా కలిసొస్తాయిగా! అన్నయ్యగారు, మీరూ, వినోద్ సహా తప్పక రండి” అంటూ అమ్మావాళ్ళని ఆహ్వానించారామె.
హాల్లో పుట్టినరోజు ప్లానింగ్ అయ్యాక… చిత్ర, నేను పాపతో సహా నా గదిలో చేరాము.
వేదని బోర్లా వేసి నెమ్మదిగా జోకొడుతున్నాను.
“మన రమణి గురించి తెలిసిందా? అడిగింది చిత్ర. లేదన్నట్టు తలూపాను. “ఇవాళ పొద్దున్నే, చెప్పింది మంచి వార్త.. నీకూ ఫోన్ చేస్తానంది” అంది.
“అవునా.. చేసే ఉంటుంది.. చూసుకోనుండను.. నేనే చేసి మాట్లాడుతా” అన్నాను.
నిత్యం శ్యాం నుండి వేర్పాటు ఆలోచనల్లో మునిగి ఉండడంతో.. ఫోన్ కాల్స్ కూడా చూసుకోడం లేదన్నమాట అనుకుంటూ “మంచి వార్త అంటే… ” అడిగాను..
“త్వరలో తల్లి కాబోతుంది… అందునా.. ” అంటూ ఆగిపోయింది.. ” సరేలే మాట్లాడుతావుగా” అంది చిత్ర..
“ఆహా, మంచిదేగా! ఫర్టిలిటీ ట్రీట్మెంట్ తీసుకుంటుందని తెలుసు కదా!” అన్నాను.
“అవును, అదంతా అయ్యింది. ఇకిప్పుడు చాలా హ్యాపీగా ఉంది రమణి” అంది చిత్ర.
**
సాయంత్రం టీ తాగి చిత్ర, ఆనంద్ వెళ్ళిపోయాక, హాల్లో కూర్చునున్న అత్తయ్యా వాళ్ళ వద్దకి వెళ్లాను. శ్యాం కూడా అక్కడే ఉన్నారు. వాళ్ళ ముగ్గుర్నీ ఉద్దేశించి, “కాసేపు విశ్రాంతి తీసుకొని ఏడు గంటల సమయంలో ఇక్కడే కలుద్దాము. మీ అందరితో ముఖ్యమైన విషయం మాట్లాడాలి” అనేసి నా గదిలోకి వెళ్ళిపోయాను.
నిద్రపోతున్న వేద పక్కన వొరిగి, కొద్దిక్షణాలు కళ్ళు మూసుకున్నాను….
శ్యాం అంటే చిరాకు, అయిష్టం తప్ప భయమేమీ లేదు. అత్తయ్య మామయ్య అంటే గౌరవం. వారి పరువు ప్రతిష్టలకి భంగం కలగకుండా, వీలయినంత సులభమైన ఓ ఏర్పాటు గురించి చెప్పడమే కదా. నా క్షేమం, నా బిడ్డల క్షేమం మాత్రమేగా నేను కోరుకునేది… అని సరిపెట్టుకున్నాను.
ఈ మధ్య, శ్యాం నాతో మాటలు కలపడం అదీ గమనించి, మళ్ళీ ఏదొక దుర్ఘటన జరిగే అవకాశం కల్పించదలుచుకోలేదు. నా ‘లీగల్ సేపెరేషన్’ నిర్ణయం గురించి ఇంట్లో వాళ్లకి చెప్పడం మంచిదని భావించే ఇలా అందరితో మాట్లాడుతానని సూచించాను అని నాకు నేను ధైర్యం చెప్పుకున్నాను..
**
సాయంత్రమవుతుండగా జానకితో రోటి, కర్రీ చేయించి, ఆవిడని పంపేసాను. సందీప్ తన రూంలో కంప్యూటర్ మీద ఉన్నాడు. అక్కడే ఉన్న విశాలకి వేదని అప్పజెప్పాను. గది తలుపులు వేసుకోమన్నాను. ఇక డిస్టర్బ్ చేయరు.
**
శ్యాం, అత్తయ్య, మామయ్యా అంతా హాల్లో ఉన్నారు. వెళ్ళి వారి ఎదురుగుండా కూర్చున్నాను. ముగ్గురినీ ఉద్దేశించి, మొదటి నుంచీ నాకు వ్యక్తిగతంగా కష్టం కలిగించి, బౌతికంగా బాధ కలిగించిన సంఘటనలు ఏకరువు పెట్టాను.
నేను మెట్ల మీద నుండి పడిపోయిన సంగతి ప్రస్తావించి, “అది శ్యాం చెప్పిన అబద్దం అత్తయ్యా, ఆయన నాకు విధించిన శిక్ష. ఎన్నో సార్లు నా పై దౌర్జన్యం చేసినా, నేను ప్రతఘటించింది మాత్రం అదే మొదటిసారి. అందుకే నన్ను గాయపరిచి, నేనే జారి పడినట్టు అందరిని నమ్మించారు” అన్నాను.
“ఇకపోతే, నా బిడ్డలకి ఎన్నిసార్లు తండ్రి వల్ల హాని జరిగిందో, మీకు ప్రత్యక్షంగా తెలుసు. చూసారు కూడా. నిజానికి ఇప్పుడు నా జీవితాన ప్రతినిముషం భయాందోళనలతో గడుపుతున్నాను. నా బిడ్డల క్షేమం నాకు ముఖ్యం మామయ్యా” అని ఓ క్షణం ఆగాను.
ఇదంతా వింటూ శ్యాం మాత్రం ముడిపడిన భ్రుకుటితో కిందకి చూస్తూ గంభీరంగా ఉన్నారు.
“మీకు గాని, శ్యాంకి గాని, మా కుటుంబానికి గాని ‘విడాకుల’ అప్రతిష్ట రాకుండా ఓ ఏర్పాటు ఆలోచించాను. న్యాయపరంగా ఆ ఏర్పాటుని ‘లీగల్ సేపెరేషన్’ అంటారు. నేను పిల్లలతో బయట వేరే ఇంట్లో ఉండవలసి వస్తుంది. కొంతకాలం ఇలా సాగవచ్చన్నారు లాయర్.
నాకు, నా పిల్లలకి శ్యాం నుండి పూర్తి స్వేచ్చ, రక్షణ కోరుకుంటున్నాను. ఆయనకి నా మీద భర్తగా ఎటువంటి అధికారం ఉండకూడదు. దౌర్జన్యం చేసే వీలు లేకుండా ఉండాలి” అన్నాను ధృడంగా.
ఓ సారి కళ్ళెత్తి ధైర్యంగానే శ్యాం వంక చూసాను. “నా కనుసన్నలలోనే ఆయన పిల్లలతో మెలగాలి. వాళ్ల పట్ల ఆయన తన బాధ్యతలు నిర్వహిస్తే అభ్యంతరాలు ఏమీ ఉండవు. ఓ కోడలిగా మీ పట్ల నా బాధ్యతలు, గౌరవాలు అన్నీ యధాతధం. పిల్లలు మీ కళ్ళ ముందు మీ మనమలుగానే పెరుగుతారు. అందుగ్గాను నివాసానికి దగ్గరిలో నిర్మాణంలో ఉన్న ఒక ఇల్లు కొనవచ్చునని నా ఆలోచన.
వేద పుట్టినరోజు అవగానే ఈ ఏర్పాటు విషయమై మరిన్ని వివరాలు మీ ముందుంచుతాను. శ్యాం కూడా సహకరించాలి. ఈ ఏర్పాటు తనకి వద్దనుకుంటే మాత్రం, అది ఆయన ఇష్టం. నేను నా నిర్ణయంతో ముందుకి సాగిపోతాను.. ఆయనతో కలిసి ఉండే ప్రసక్తి మాత్రం లేనట్టే” అన్నాను.
క్షణంసేపు చెప్పడం ఆపాను.
అత్తయ్యావాళ్ళని ఉద్దేశించి, ధుఖాన్ని ఆపుకుంటూ చేతులు జోడించాను. “మీరు కూడా నన్ను అర్ధం చేసుకొని సహాయ పడతారని ఆశిస్తున్నాను” అంటూ పైకి లేచాను.
కళ్ళు తుడుచుకుని, “మరో సారి టీ తాగుతారా?” అని నెమ్మదిగా అడిగి అక్కడి నుండి కదిలాను.
**
వేద పుట్టినరోజు పండుగకి రెండురోజులు ముందే వచ్చారు అమ్మావాళ్ళు. వినోద్ వచ్చినప్పటి నుండి శ్యాంతో, యూనివర్సిటీల గురించి సంప్రదిస్తున్నాడు. మంచి రాంకింగ్ వస్తే ఢిల్లీకి వచ్చి చదువుకోవాలని ఆశపడుతున్నాడు..
అమ్మావాళ్ళు వచ్చారన్న సంతోషం అత్తయ్యలో కనిపించకపోవడం గమనించాను. అత్తయ్య స్తబ్దుగా ఉన్నారు. అమ్మతో కూడా మునపటిలా లేరు. మామయ్య ముభావంగా ఉన్నారు. శ్యాం అయితే, ఎవరి వంకా సూటిగా చూసి మాట్లాడ్డం కూడా లేదు. పెద్దవాళ్ళందరిలో మా విషయంగా కొంత నైరాశ్యం చోటుచేసుకుందని అనిపించింది.
రాత్రి భోజనాలయ్యాక తమ గదిలోనికి పిలిచి అమ్మ నన్ను నిలదీశింది. అసలు విషయం ఏమిటని, ఏమయిందని అడిగింది.. చెప్పేసేయడమే మంచిదని… నేను లాయర్ వద్దకి వెళ్ళిన విషయం అమ్మావాళ్ళకి చెప్పాను.. “నాకూ కాస్త దిగులుగానే ఉంది. కానైతే, బూటకపు దాంపత్యాన్ని, పిల్లల విషయంగా అభద్రతని కూడా భరించలేను కదా!… నేనైనా, లేని కారణాలతో కాపురాన్ని పాడు చేసుకునేటంత అవివేకిని కాను…. ఈ సంఘటనలన్నీ యాదృచ్ఛికంగా జరిగాయా? నిజంగా శ్యాం అమాయకుడా? అని కూడా ఆలోచించాను. ‘కాదనే’ జవాబు తేలుతుంది” అన్నాను. విని ఇద్దరూ నిశబ్దంగా ఉండిపోయారు…
దిగులు మాని ప్రశాంతంగా పడుకోమని చెప్పి బయటపడ్డాను.
***
పొద్దుటే లేచి అనడరికీ ఇష్టమైన ఫలారాలు సిద్దం చేసాను… కాఫీ, టిఫిన్లు అయ్యాక, మాటలు కలుపుకుని పండుగ పిండివంటలు చేయడంలో నిమగ్నులయ్యారు అమ్మా, అత్తయ్యా. తత్తిమా వారంతా ఎవరి కాలక్షేపంలో వాళ్ళున్నారు….
మరోవైపు… ఓ డజనుకి పైగా పతంగీలు వరండాలో పరిచి, పొద్దున్నే వాటికి అలంకారాలు మొదలు పెట్టారు సందీప్, వాడి ఫ్రెండ్స్. పతంగీల పంపకాలు, మాంజాల మాటలే వినబడుతున్నాయి. వాళ్ళ ఉత్సాహం చూస్తుంటే అందరికీ ముచ్చటేసింది.
నిద్రలేచిన దగ్గరినుంచి వేద మాత్రం చిరాగ్గా ఉండడంతో, పని ముగించి నేను మాత్రం దాన్ని కనిపెట్టుకుని గదిలోనే ఉండిపోయాను.. కాసేపు గార్డెన్ లో తిప్పి, బలవంతంగా కాసిని పాలు మాత్రం తాగించగలిగాను. ఓపిక వచ్చాక, అందరితో సాయంత్రం వరకు ఆడుతూనే ఉంది..
**
అర్ధరాత్రవుతుండగా, ఇబ్బంది పెట్టే దగ్గుతో పాటు, ఊపిరాడక తలకిందులవ్వడం మొదలుపెట్టింది వేద. డాక్టర్ కి ఫోన్లు చేస్తూనే మామయ్యవాళ్ళని నిద్రలేపాను. శ్యాంతో సహా ఉన్నపళంగా హాస్పిటల్ చేరాము.
అడ్మిట్ చేసి, బ్రాంకో డయలేటర్స్ మీద ఉంచి, వైద్య పరీక్షలు చేయసాగారు.
ఆదుర్దాగా అందరం కొన్ని గంటల పాటు అక్కడే ఉండిపోయాము….
మధ్యాహ్నానికి కాని కాస్త తేలికవ్వలేదు వేద పరిస్థితి.
రిపోర్ట్స్ వచ్చాక, శ్వాసేంద్రియాల్లో వాపు వల్ల, ఊపిరందడం లేదని తేల్చారు… డాక్టర్లు. ఉబ్బసం (asthmatic bronchitis) వ్యాధి లక్షణాలు ఉన్నాయన్నారు. వయస్సు పెరిగి బలం పుంజుకుంటే, ఒక్కోసారి నయమయిపోతుందట. లేదంటే పాప ఎదిగాక మరిన్ని పరీక్షలు చేసి, సమస్యకి కారణాలు ధృవీకరించవచ్చన్నారు.
జన్యు సంబంధిత వ్యాధి కాని, లోపాలు కానీ కనబడలేదని, ప్రాణాపాయం లేదని చెప్పారు. ఈ సంఘటనల వల్ల ప్రాణహాని ఉండకపోవచ్చని కూడా సూచించారు… కాకపోతే, తరుచుగా పాప ఇలా అవస్థ పడుతుంది కనుక అతి ప్రయాసలు లేకుండా ఉంచితే మంచిదన్నారు. పాప పరిసరాల్లో రసాయనక ద్రవ్యాలు లేకుండా జాగ్రత్త పడమన్నారు. మందులు రాసిచ్చి డిశ్చార్జ్ చేసారు..
**
హాస్పిటల్ నుండి ఇల్లు చేరేప్పటికి, సాయంత్రం ఏడు దాటింది. టైం ప్రకారం వేదకి మందులు వేసి పడుకునేప్పటికి రాత్రి పదయింది. అలిసిపోయిన నేను, వేద కూడా అడ్డంపడి నిద్రపోయాము.
**
హాల్లో హడావిడికి మెలుకువచ్చింది. అమ్మా, అత్తయ్య గదిలోకి వస్తూ కనిపించారు. బెడ్ మీద నుంచి లేవబోతే, తూలి పడబోయాను. అమ్మ సాయంతో నిలదొక్కుకుని, తిరిగి మంచం మీద కూర్చున్నాను.
“ఏమ్మా నీలా, టైం పదకొండయ్యింది. వేదకి పాలు పట్టి, మందు వేసాము….. ఇక పోతే, హాల్లో అల్లరి వినబడుతుందిగా!. సందీప్ ఫ్రెండ్స్ వచ్చారు. మరి నువ్వు పిల్లలతో పార్క్ కి వెళ్ళే స్థితిలో ఉన్నావా?”, “నిన్ను చూస్తే బాగా నీరస పడిపోయావు. నీ వొళ్ళు వేడిగా కూడా అనిపిస్తుంది” నా తలపై తాకుతూ అడిగింది అమ్మ.
“ఏమోమ్మా! ఆలోచిస్తాను. నేను లేకుండా సందీప్ ఎక్కడికీ వెళ్ళడుగా” నా మాట నూతిలోలా వినిపించింది.
అత్తయ్య వచ్చి పక్కన కూర్చున్నారు… ”చూడు నీలా, శ్యాం మీదే నీకు అపనమ్మకం అని తెలుసు. నీ కారణాలు నీకున్నాయి. నీ నిర్ణయాలతో ముందుకు సాగిపోతున్నావు. వాడినుండి పిల్లల్ని కూడా దూరంగా ఉంచబోతున్నానని నీవే అంటున్నావు. శ్యాం చాలా కుమిలిపోతున్నాడు” క్షణమాగారు.
“ఏమైనా, ఈరోజు నీ తమ్ముడు, ఆనంద్, మీ మామయ్య, నాన్నగారు, పదిమంది పనివాళ్ళు కూడా పిల్లల వెంట ఉన్నారు. కాబట్టి, ముఖ్యంగా సందీప్ ని నిరుత్సాహ పరచకు. వాళ్ళని వెళ్ళనివ్వు. సాయంత్రం వాళ్ళు తిరిగొచ్చాకే, వేద చేత కేక్ కోయించి పార్టీ చేద్దామని చెప్పాను కూడా” అన్నారత్తయ్య.. .
మౌనంగా విన్నాను. లేచి వెళ్ళి ముఖం కడుక్కుని వచ్చేలోగా, అమ్మ వేదని నిద్ర లేపింది.
హాల్లో నుండి చిత్ర అనందుల గొంతులు వినవస్తున్నాయి..
“హలో, వేద నిద్ర లేచిందా?” అంటూ చిత్ర గదిలోకి వచ్చి అమ్మ పక్కనే కూర్చుంది. నన్ను చూసి, జ్వరంవచ్చిన దానిలా నీరసంగా ఉన్నానంది. ఔనన్నాను. లేచి నడిచే సత్తువ కూడా లేదన్నాను. వేద ఆరోగ్య విషయంగా హాస్పిటలుకి వెళ్ళి వచ్చిన సంగతి వివరించాను. తనకి రాత్రే చెప్పనందుకు నొచ్చుకుంది చిత్ర..
**
తానూ వెంట లేకుండా సందీప్ తన ఫ్రెండ్స్ తో, పార్క్ కి వెళ్ళడం సంగతి చిత్రతో ప్రస్తావించాను. కాస్త సంశాయంగా ఉందని కూడా అన్నాను.
శ్రద్దగా విన్నది చిత్ర. “మరేం పర్వాలేదు… మా కాంప్లెక్స్ ఎదురుగా కొత్త పార్క్ లోనేగా ఈ సంక్రాంతి ఫెస్టివల్ జరుగుతుంది. ఇప్పుడు నేను, ఆనంద్ పిల్లలతో వెళతాము. పతంగీలంటే పిల్లలతో సమానంగా ఆడతాడు ఆనంద్. నువ్వు మా వెంట వచ్చినా మా ఫ్లాట్లో ఉంటావు. రోజంతా సందీప్ వెంట తిరగవుగా! కాబట్టి బెంగపెట్టుకోకు. అక్కడ మరే అవసరమున్నా నేను చూసుకుంటాను. అయినా ఇంత సైన్యం ఉందిగా మన వెంట. పిల్లలు సరదాగా ఆడి వస్తారు. సరేనా?” భరోసా పలికింది చిత్ర.
మౌనంగానే విన్నాను.
“అసలు, ముందుచూపుతో, పార్టీ అదీ వద్దని నువ్వు మంచి నిర్ణయం చేసావు నీలమ్మా…. వేద కూడా బాగా అలిసిపోయింది. సాయంత్రం వరకు వేద, నువ్వు రెస్ట్ తీసుకోండి. దాని ఆరోగ్యం కూడా త్వరలోనే బాగయిపోతుందిలే. సో, చీర్ అప్”.. అంటూ లేచి… పదమంటూ చేయందుకుంది చిత్ర.
హాల్లోకి నడిచాము. ఇంతటి నీరసం ఎన్నడూ అనిపించలేదు. కాస్త తూలుతూ అడుగులో అడుగు వేస్తున్నాను.
**
సందీప్ పరిగెత్తుకుని నా వద్దకు వచ్చాడు. ”పది సార్లు వచ్చాను మమ్మీ. నువ్వు నిద్ర పోతున్నావు. మేమంతా రెడీ. ఆనంద్ అంకుల్ కూడా వచ్చేసారు…. మేమెళ్ళమా? నువ్వూ వస్తావా?” అడిగాడు.
రాలేనంటూ, వాడికి జాగ్రత్తలు చెప్పాను. వినోద్ కి, ఆనంద్ కి కూడా ‘సందీప్ జాగ్రత్త’ అని సూచించాను… ఆ పై ఇక చేసేది లేక, నవ్వుతూ అందరికీ వీడ్కోలు పలికాను.
వేదకి తలార స్నానం చేయించి, కొత్త బట్టలు వేయించారు అమ్మావాళ్ళు. ఫారెక్ష్ తిని విశాలతో హాయిగానే ఆడుకుంటుంది. కాఫీ తాగి, అమ్మావాళ్ళ బలవంతం మీద ఏదో తిన్నాననిపించి, తలపోటుకి మందు వేసుకుని పడుకొన్నాను.
**
గాఢ నిదురలో ఉన్న నన్ను ఎవరో గట్టిగా కుదిపి లేపుతున్నారు……
మగతగా కళ్ళు తెరిచాను…. ఎదురుగా అత్తయ్య…
“నిన్ను అర్జంటుగా రమ్మంటున్నారు… ” హైరానాగా అత్తయ్య గొంతు.
ఉలిక్కి పడి లేచి, చీర, జుత్తు సర్దుకొని బయటకి నడిచాను…
వాకిలి దగ్గర నాకోసం తచ్చాడుతూ ఆనంద్ కనబడ్డారు…
నన్ను చూడగానే, “త్వరగా పద నీలా” అంటూ వడిగా నడుస్తున్న అతన్ని అనుసరించాను.
కార్లో కూర్చుంటూ, “ఏమిటి విషయం? సందీప్, శ్యాం ఎక్కడ?” అడిగాను.
నా మనసు కీడుని శంకించింది.
కాస్త మౌనం తరువాత.. “వాళ్ళంతా పార్క్ లో కదా ఉన్నారు… ఆట ఆఖరి దశలో సందీప్ ని ప్రోత్సహిస్తూ ఆడిస్తుండగా నాకు సైకియాట్రిక్ వార్డ్ నుండి ఎమెర్జెన్సీ కాల్ రావడంతో వెళ్ళక తప్పలేదు…. అప్పటికే శ్యాం సహాయంతో పోటీలో అదరగోట్టేస్తున్నాడు… వాడు. నేనేమో పని చూసుకుని ఇదో ఇప్పుడే తిరిగి వస్తున్నా… ” క్షణమాగారు ఆనంద్…
ఇంకా ఏమి చెబుతారోనని ఊపిరి బిగబట్టి వింటున్నాను….
“అయితే పార్క్ కి కాస్త దూరంలో ఉండగా చిత్ర ఫోన్ చేసింది…. సందీప్ పతంగీ ఎగరవేస్తూ కాలు జారి పడ్డంతో దెబ్బ తగలిందట. వెంటనే అంబులెన్స్ లో అపోలోకి తీసుకెళ్లారుట శ్యాం. చిత్ర కూడా వారి వెంటే వెళ్ళింది. అందుకే నిన్ను తీసుకొని ఇప్పుడు హాస్పిటల్ కే వెళ్లడం” అన్నాడు ఆనంద్.
నిర్ఘాంతపోయాను… అవాక్కయ్యాను….
“జరిగిన సంగతి విని నాకూ ఆదుర్దాగానే ఉందమ్మా” అని ఆనంద్ అంటుండగా హాస్పిటల్ చేరాము.
రచన: అంబడిపూడి శ్యామసుందర రావు

శిశుపాలుడు ఛేది రాజ్య చక్రవర్తి ధర్మఘోషుని కుమారుడు. శిశుపాలుడు కృష్ణునికి మేనత్త కొడుకు. అంటే ఈయన తల్లి కృష్ణుడి తండ్రి అయిన వసుదేవుని సోదరి శ్రుతదేవి, ధర్మఘోషుని భార్య. సంస్కృతములో శిశుపాల అనే మాటకు అర్ధము శిశువులను సంరక్షించేవాడు.
శిశుపాలుడు, అతని మేనమామ దంతవక్రుడు పూర్వము శ్రీమహావిష్ణువు వైకుంఠ ద్వారాల వద్ద ద్వారపాలకులుగా ఉండి ముని శాపము వల్ల మానవజన్మ ఎత్తి శ్రీ మహా విష్ణువుతో వైరము వహించి అయన చేతిలో సంహరింపబడి తిరిగి వైకుంఠానికి చేరుకుంటారు. ఆ విధముగా జయవిజయులు మూడవది ఆఖరుది అయిన మానవ జన్మలో శిశుపాలుడు, దంతవక్రుడిగా జన్మించి శ్రీమహావిష్ణువు చేతిలో సంహరింపబడతారు. శిశుపాలుడు పుట్టుకతోనే నాలుగు భుజాలతో, నొసటి మీద కంటితో, గార్దభ స్వరంతో పుట్టాడు. తల్లితండ్రులు ఆ బాలుని చూసి కలతచెందారు. అప్పుడు అశరీరవాణి ఈ బాలుడిని ఎవరు ఎత్తుకున్నప్పుడు మామూలు రూపం పొందుతాడో అతని చేతిలో ఇతడు హతుడు కాగలడు ” అని పలికింది. అప్పటి నుండి ఆ బాలుని ఇంటికి ఎవరు వచ్చినా చేతికి ఇవ్వసాగారు. ఒకరోజు బలరామకృష్ణులు ఆ బాలుని చూడటానికి వచ్చారు. శ్రీకృష్ణుడు ఎత్తుకోగానే ఆ బాలునికి మామూలు రూపం వచ్చింది. అప్పుడు శ్రీకృష్ణుని చేతిలో అతని మరణం తధ్యమని భావించిన శ్రుతదేవి, శ్రీకృష్ణుని చూసి ” కృష్ణా ! నీ మరిది అయిన శిశుపాలుని రక్షించు ” అని కోరింది. అలాగే అన్నాడు కృష్ణుడు. ఇతని నూరు తప్పులు సహిస్తాను అవి పూర్తి కాగానే నా చేతిలో హౌతుడౌతాడు ” అని చెప్పాడు
విదర్భ రాకుమారుడైన రుక్మి (రుక్మిణి సోదరుడు)శిశుపాలునికి మంచి స్నేహితుడు అందువల్ల రుక్మిణిని శిశుపాలునికి ఇచ్చి వివాహము చేయాలనీ అనుకుంటాడు కానీ రుక్మిణి శ్రీకృష్ణుని వివాహమాడదలచి ఒక విప్రునితో సందేశము పంపుతుంది ఆ సందేశము అందుకున్న శ్రీ కృష్ణుడు ఆవిడ కోరిక మేరకు వివాహానికి ముందు వచ్చి రుక్మితో యుద్ధము చేసి రుక్మిణిని తీసుకొనిపోయి వివాహము చేసుకుంటాడు. శిశుపాలునికి తనకు కాబోవు భార్య అయిన రుక్మిణిని ఎత్తుకొనిపోయినందుకు కృష్ణుని పై వైరము పెంచుకుంటాడు. ఆ విధముగా శ్రీకృష్ణుడు శిశుపాలునికి శత్రువైనాడు. .
ధర్మరాజు రాజసూయ యాగము చేస్తున్నప్పుడు భీముడిని పంపి సామంతరాజైన శిశుపాలునుడిని యాగానికి ఆహ్వానిస్తాడు. శిశుపాలుడు ధర్మరాజు అధికారాన్ని అంగీకరించి ఇంద్రప్రస్థానికి వస్తాడు. ఆ సందర్భముగా పాండవులు పెద్దల సలహా అనుసరించి శ్రీకృష్ణునికి అగ్ర తాంబూలము ఇవ్వాలని నిర్ణయిస్తారు. ఈ నిర్ణయము శిశుపాలునికి కోపము తెప్పిస్తుంది అప్పుడు శ్రీకృష్ణుని గోవులకాపరి అని, ఏమాత్రము విలువ లేనివాడని, తాను పెళ్లి చేసుకోబోయే రుక్మిణిని ఎత్తుకెళ్లాడు అని సభాసదుల ముందు తిట్టటం ప్రారంభిస్తాడు. అప్పుడు భీష్ముడు ఆగ్రహము చెంది శిశుపాలుని తీవ్రముగా మందలిస్తే శ్రీకృష్ణుడు భీష్ముని శాంతిపజేస్తాడు. అత్తకు ఇచ్చిన మాట ప్రకారము శిశుపాలుని వంద తప్పులను శ్రీ కృష్ణుడు క్షమించి, శ్రీకృష్ణుడు సభాసదులను చూసి ” మేము ప్రాగ్జ్యోతిష పురం మీద దండెత్తినప్పుడు ఈ శిశుపాలుడు ద్వారకను తగులబెట్టాడు. భోజరాజులు రైవతకాద్రి మీద భార్యలతో గడుపుతుంటే వారిని దారుణంగా చంపాడు. నా తండ్రి వసుదేవుడు అశ్వమేధయాగం చేస్తుంటే అశ్వాన్ని అపహరించాడు. బబ్రుని భార్యను తన భార్యగా చేసుకున్నాడు. నా మేనత్త ఇచ్చిన మాట ప్రకారం నూరు తప్పులు సహించాను. ఇతడు నాకు పరమ శత్రువు అయ్యాడు వాని చావు నా చేతిలో వ్రాసి పెట్టబడింది ” అన్నాడు.
శిశుపాలుడు శ్రీకృష్ణుని చూసి ” నేను వివాహమాడదలచిన కన్యను అపహరించి సిగ్గులేకుండా మాట్లాడు తున్నావా? “అని దూషించాడు. ఇక శ్రీకృష్ణుడు నూరుపూర్తి అయినాయి కాబట్టి సహించలేక పోయాడు . తన సుదర్శన చక్రాన్ని ప్రయోగించి శిశుపాలుని శిరస్సు ఖండించాడు. ఆ విధముగా శిశుపాలుడు శ్రీకృష్ణునితో వైరము పెట్టుకొని శ్రీకృష్ణుని చేతిలో హతుడై అతని ఆత్మ పరమాత్మునిలో ఐక్యం అయింది. ఆ విధముగా శిశుపాలుడు మోక్షాన్ని పొందాడు.
తరువాత శ్రీకృష్ణుడు ధర్మరాజుతో అతని అంత్యక్రియలు జరిపించమన్నాడు. శిశుపాలుని కుమారుని ఛేది దేశానికి రాజుని చేసాడు. శిశుపాలుని వధతో రాజసూయం పరిసమాప్తి అయింది. శిశుపాలునికి దృష్టకేతు, కరేణుమతి , మహీపాల, సుకేతు, శరభ అనే కుమారులు ఉన్నారు వీరందరు కురుక్షేత్ర యుద్దములో కౌరవుల తరుఫున పోరాడి చనిపోయినవారు. శిశుపాల వధ అనే కావ్యము సంస్కృతములో మంచి కాయముగా ప్రసిద్ధి చెందింది. ఈ కాయాన్ని 7 వ శతాబ్దములో మాఘ అనే సంస్కృత పండితుడు 1800 శ్లోకాలను 20 సర్గలు గావిభజించి రచించాడు. సంస్కృతములోని మహాకావ్యాలలో ఇది ఒకటి దీనిని మాఘ కావ్యము అని కూడా అంటారు.
 
 
