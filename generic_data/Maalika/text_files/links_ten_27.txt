రచన : ముక్కమల్ల ధరిత్రీ దేవి
వంటకాలన్నీ డైనింగ్ టేబుల్ మీదకు చేర్చి, అన్నింటినీ ఓ సారి పరకాయించి చూసింది పావని.
” అమ్మయ్య! అన్నీ పెట్టేసాను. .  ” అనుకుంటూ నిట్టూర్పు విడిచి, ఓ నిమిషం అక్కడే చైర్ లో కూర్చుని పైటకొంగుతో మొహమంతా తుడుచుకుంది.
సంక్రాంతి పండక్కి వచ్చిన మరిది, ఆడపడుచులు ఊర్లో బంధువుల్ని కలిసొస్తామంటూ వెళ్లారు.  భర్త వెంకటరెడ్డి పొలంలో పని ఉందంటూ ఉదయమే వెళ్లాడు.  పిల్లలంతా బయట ఆడుకుంటున్నారు.  నెమ్మదిగా లేచి వాళ్ల కోసం ఎదురు చూస్తూ గేటు దాకా వెళ్ళింది పావని.
పావని ఓ మధ్య తరగతి ఇల్లాలు.  పల్లెకు ఎక్కువా, పట్టణానికి తక్కువా అన్నట్టుండే ఓ మోస్తరు ఊర్లోని ఓ రైతు కుటుంబంలోకి కోడలిగా పదిహేనేళ్ల క్రితం అడుగు పెట్టింది.  భర్త వెంకట రెడ్డి ఇంటికి పెద్ద కొడుకు.  పెద్ద కొడుకంటే తల్లిదండ్రులకు అతనో వరం, ఆ కొడుకన్న వాడికి అదో పెద్ద శాపం అన్న తీరున ఉంటుంది అతని పరిస్థితి !
అతను ఇంటర్ చదువుతుండగా తండ్రి హఠాత్తుగా మరణిస్తే, కుటుంబ భారంతో పాటు ఇద్దరు చెల్లెళ్ళు, తమ్ముడి బాధ్యత కూడా ఆ లేత వయసు లోనే అతని భుజాలపై పడిపోయింది.  చదువుకు స్వస్తి పలికి బలవంతాన తల్లి తో పాటు
కుటుంబాన్ని లాగాల్సి వచ్చిందతనికి.  ఫలితంగా, బాధ్యతగల కొడుకు, ఇంటికి పెద్ద దిక్కు, మంచివాడు అన్న బిరుదులైతే వచ్చేశాయి గానీ అన్నింటి నడుమ ఏళ్ళు గడుస్తున్నకొద్దీ తన ఉనికినే మరచిపోయే అయోమయ స్థితిలో పడిపోయాడతను!
అతనిచే తాళి కట్టించుకున్న పావని భర్తకు తగ్గ ఇల్లాలే అనిపించుకుంది.  ఆమెను చూస్తే ఓ స్త్రీకి సహనం, మంచితనం, ఓపిక అన్నవి మరీ హద్దులు మీరి ఉండరాదనే సత్యం ఏ కాస్త గడుసుదనం గల ఆడదానికైనా ఇట్టే అర్థమైపోతుంది.  కానీ పాపం పావనికి అర్థమవడానికే పన్నెండేళ్ళు పైనే పట్టింది.  ఇద్దరు పిల్లలు పుట్టాక, వాళ్లు పెరిగి పెద్దవుతున్న కొద్దీ, ఇంటి పరిస్థితుల్లో వచ్చిన మార్పులు చూసే కొద్దీ ఆమెకు తన మీద తనకే జాలి పుట్టుకొచ్చేసింది.  ఈ మధ్య అది మరీ ఎక్కువైపోయి, క్రమంగా ఆమెలో అసహనం చోటు చేసుకోసాగింది.
ఇద్దరు ఆడబిడ్డలు విజయలక్ష్మి, రాజ్యలక్ష్మి ల పెళ్లిళ్లూ, ఆ తర్వాత మరిది మాధవరెడ్డి పెళ్ళీ జరిగిపోయి, వాళ్ళ సంతానం హైస్కూళ్లలో చదివే వయసు కూడా వచ్చేసింది.  అందరూ మంచి మంచి ఉద్యోగాల్లో స్థిరపడ్డారు.  వాళ్ళకంటూ పట్నాల్లో సొంత ఇళ్లు ఏర్పరుచుకున్నారు.  బ్యాంకు బ్యాలెన్స్ లూ బాగానే కూడబెట్టుకున్నారు.  అన్న మాత్రం ఎలా ఉన్న వాడు అలానే ఉన్నాడు.
బాధాకరమైన విషయం, అతని కష్టంతో ఎదిగిన వాళ్ళు కనీసం అతని గురించీ, అతని పిల్లల గురించీ ఏమాత్రం పట్టించుకోక పోవడం! వాళ్ల ఎదుగుదలకు అతన్నో నిచ్చెనగా మాత్రమే వాడుకున్నారన్న భావన వెంకటరెడ్డి లో ఏ మూలనన్నా పొడసూపిందా అన్న ప్రశ్న పావనిని ఈ మధ్య ఎందుకో తొలిచేయసాగింది.  ఆమెకు ఆశ్చర్యం కలిగించే మరో విషయం. కొడుకు కష్టాన్ని పసితనం నుండీ చూస్తున్న తల్లి రాధమ్మ కూడా అతన్ని గుర్తించకపోవడం! పైగా అదేదో అతని బాధ్యత అనీ, ఇందులో ఏముందీ అందరూ చేసేదేగా అన్న అభిప్రాయంలో ఆవిడ ఉండిపోవడం! అది పావనిని మరీ వేధిస్తున్నదీ మధ్య.
పెళ్లయి ఇన్నేళ్లయినా ప్రతీ పండక్కీ ముఖ్యంగా సంక్రాంతికి, ఉగాదికి, దసరాకు క్రమం తప్పకుండా ఇద్దరాడపడుచులూ, భర్త పిల్లలతో సహా దిగి పోతారు.  వాళ్లతో పాటు మరిది కుటుంబమూను.  వాళ్లందరికీ వండి వార్చడం, అన్నీ దగ్గరుండి వాళ్లకు కొత్త చుట్టాలకు మల్లే మర్యాదలు చేయడం, ఏ మాత్రం లోపం జరిగినా రాధమ్మ కోడల్ని విసుక్కోవడం, ఆడబిడ్డలు సణుక్కోవడం, మూతులు ముడుచుకోవడం. !
వెంకటరెడ్డి అన్నీ గమనిస్తూనే ఉన్నా, అతని మౌనం పావనికి అర్థం కాదు.  భర్త మంచివాడైతే భార్యకు సంతోషమే.  కానీ అతని మంచితనం భార్య అనే దాని కష్టాలకు మూలమయితేనే సమస్య.  ఆ విషయం ఈ మనిషి ఎందుకు గ్రహించడు?
ఆలోచనల్తో సతమతమవుతున్న పావని బయట అలికిడి వినిపించి లేచింది.  బంధువుల ఇంటికి వెళ్ళిన వాళ్లంతా బిలబిలమంటూ లోనికి వచ్చేశారు.  పది నిమిషాల్లో అంతా డైనింగ్ టేబుల్ దగ్గర చేరిపోయారు.  ఇద్దరాడపడుచులూ, వాళ్ల భర్తలు, పిల్లలు, మరిది, అతని కుటుంబం.  వాళ్లతో పాటు అత్తగారు మహదానందంగా చేరిపోయింది.  అంతా కబుర్లాడుకుంటూ భోజనాలకుపక్రమించారు.  పొలానికి పనిమీద వెళ్ళిన భర్త కోసం చూస్తూ బయట కూర్చుంది పావని.  
** ** ** **
వారం గడిచింది.  పండగ సందడి, ముచ్చట్లు తీరాయి.  అంతా సర్దుకుని ఎవరి ఊళ్లకు వాళ్ళు బయలుదేరారు.  వెళ్లేముందు అంతా రాధమ్మ కాళ్లకు దండం పెట్టి, ఇద్దరు కూతుళ్లు, చిన్న కోడలు ఆవిడ చేతిలో తలా ఒక చీర పెట్టారు.  అడపాదడపా ఇలాంటి కానుకలతో ఆవిణ్ణి సంతోషపెట్టడం వాళ్లకదో అలవాటుగా మారిపోయింది.  అవి పుచ్చుకున్న అత్తగారి మొహం వెలిగిపోయేది.  ఎన్నో సంవత్సరాలుగా చూస్తోందీ తతంగాన్ని పావని.  కష్టమొకరిది, ఫలితమేమో మరొకరిది అన్నట్టు గొడ్డు చాకిరీ చేసేది తనైతే కానుకలేమో అత్తగారికి!అలాగని వాళ్లిచ్చే వాటికోసం ఎన్నడూ ఏమాత్రం ఆశించలేదు పావని.  అదామె స్వభావం కూడా కాదు.  కానీ అందరిలో ఏ ఒక్కరికీ వచ్చేటప్పుడు తన పిల్లలిద్దరికీ ఏ పండ్లో, స్వీట్లో తీసుకురావాలన్న ఇంగితం ఏమాత్రం లేకపోవడం ఆమెకు మహబాధ కలిగిస్తూ ఉంటుంది.  ప్రతీ సంవత్సరం వెళ్లేటప్పుడు వాళ్ళ వాటా పొలం తాలూకు డబ్బులు చేతిలో వేసుకునే వెళ్తారు.  వాటి తాలూకు బాధ్యతంతా నెత్తినేసుకుని చేసేవాడేమో తన భర్త!
కాపురానికొచ్చినప్పట్నుంచీ చూస్తోంది, పొలం పనుల కోసం భర్త ఎంత శ్రమ పడుతున్నదీ.  అర్ధరాత్రి అపరాత్రి అనుకోకుండా పొలాలకు నీళ్లు పెట్టాలంటూ వెళ్లడం, ధాన్యానికి కాపలా కోసం అక్కడే పడుకుండి పోవడం, మరోవైపు కూలీలు దొరక్క తక్కువైన నాడు వాళ్లతో పాటు తనూ ఓ కూలీలా ఒళ్ళు వొంచి పని చేయడం. ! వీటన్నిటితో నలిగిపోతూ తన ఆరోగ్యాన్ని సైతం ఫణంగా పెట్టడం! అంతకన్నా బాధపెట్టే విషయం తనతో రెండు మాటలు మాట్లాడే తీరిక గానీ, పిల్లలతో కాసేపు సరదాగా గడపడం గానీ తాము ఎరక్క పోవడం ! ఇదంతా అవసరమా? ఇలా ఎంతకాలం? ఈమధ్య తనకీ ఇంటెడు చాకిరీ చేయలేక నీరసంగా, నిస్సత్తువగా అనిపిస్తోంది.
అలాగని భర్త తోబుట్టువులు మంచి వాళ్ళు కాదు అని ఆమె ఉద్దేశం కాదు.  కాకపోతే, చిన్నతనం నుండీ అంతా అమ్మ, అన్న చూసుకుంటారులే అనుకుంటూ ఓ సౌకర్యవంతమైన స్థితిలో పడిపోయి ఇప్పటికీ అందులో నుండి బయటకు రావాలని వాళ్లకనిపించకపోవడమే పావనికి కొరుకుడు పడని విషయం !
ఎప్పటిలా మనసంతా చేదుగా అయిపోయింది పావనికి.  గత రెండేళ్ల నుండీ ఈ బాధ ఆమెను తొలిచేస్తూ ఉంది.  కానీ ఏం చేయగలదు?
మరో అరగంటలో ఇల్లంతా ఖాళీ అయిపోయి, తాము మాత్రమే మిగిలారింట్లో.  
** ** ** 
సంవత్సరం ఇట్టే గడిచిపోయింది.  మరో ఉగాది, మరో దసరా వచ్చి యధావిధిగా జరిగిపోయాయి.  మళ్లీ సంక్రాంతి రాబోతోంది.  ఆ సాయంత్రం రాధమ్మ బయట కూర్చున్న కొడుకు వద్దకు చేరి, మెల్లిగా గొంతు విప్పింది.
” వెంకటరెడ్డీ, రెండు వారాల్లో పండగొస్తోంది.  చెల్లెళ్లకు, తమ్ముడికీ ఫోన్ చేసి పండక్కి రమ్మంటూ ఓ మాట చెప్పేయరా. .  ”
” చెప్పాలేమ్మా . పండక్కి కాదు, రేపు ఆదివారం నాడు రమ్మని ముగ్గురికీ ఫోన్ చేసి చెప్పేశాను.  ఎల్లుండి వస్తామన్నారు”
అన్నాడు వెంటనే అందుకొని వెంకట్ రెడ్డి.
” ఎల్లుండా.  .  ? అదేమిట్రా. పిల్లలకు అప్పుడే సెలవులు ఇస్తారా?.  .  ”
” పిల్లలతో కాదు లేమ్మా, వాళ్లు ముగ్గుర్ని మాత్రమే
రమ్మన్నాను. వాళ్లతో మాట్లాడి కొన్ని సెటిల్ చేయాల్సిన పనులున్నాయి .  అందుకని. ”
” పండక్కి వచ్చాక మాట్లాడొచ్చు కదరా, ఈ లోగానే ఎందుకూ అని?.  .  ”
” లేదు లేమ్మా. పండక్కి మేము ఇక్కడ ఉండటం లేదు.  పావని, పిల్లల్ని తీసుకుని ఓసారి హైదరాబాద్ వెళ్లాలనుకుంటున్నాను. ”
విస్తుపోయి రాధమ్మ నిటారుగా అయిపోయింది.
” మీరు హైదరాబాద్ వెళ్తే ఎలా రా? వాళ్లు పండగకి ఇక్కడికి వస్తుంటే?.  .  అయినా ఇప్పుడు హైదరాబాదు ఎందుకని వెళ్లడం ఇలా హఠాత్తుగా.  .  ? ”
” వాళ్లు రారు లే అమ్మా.  .  దాని గురించి మాట్లాడడానికే వాళ్లను రమ్మన్నాను. ”
” అది కాదు రా. ”
” అమ్మా, ఇక నువ్వేమీ మాట్లాడకు.  .  ”
ఆమెకు మరి మాట్లాడే అవకాశం ఇవ్వక లేచి బయటకు వెళ్ళిపోయాడు వెంకట్ రెడ్డి.  లోపల ఉన్న పావనికి అంతా వినిపిస్తూనే ఉంది.  కానీ భర్త మాటలు ఆమెకర్థం కాలేదు.  కానీ ఏదో జరగబోతోందని మాత్రం ఆమె మనసు గ్రహించింది.  
** ** ** **
తల్లితో అలా మాట్లాడాడు గానీ ఆ క్షణం నుండీ వెంకటరెడ్డి మనసు మనసులో లేదు.  ఫోన్ అయితే చేసి చెప్పాడు గానీ, వాళ్లొచ్చాక విషయం ఎలా ప్రస్తావించాలో అతనికి బొత్తిగా బోధపడడం లేదు.  ఎంతో సున్నితమైన విషయం.  వాళ్లు నొచ్చుకోకుండా చెప్పగలగాలి.  తన ఆలోచనని వాళ్లు సమర్థిస్తారా? అర్థం చేసుకుంటారా? అలాకాక అపార్థం చేసుకుంటే ఇన్నేళ్లుగా తాను పడ్డ కష్టం, శ్రమ వృథా అయిపోదా! అదే జరిగితే ఇంతకాలం ఎంతో సహనంగా భరించిన తాను వాళ్ల దృష్టిలో చులకనై పోడా! ఆ విధంగా ఎంతో ఒత్తిడికి లోనవసాగిందతని అంతరంగం.  ఏది ఏమైనా గానీ అనుకున్న ప్రకారం చేయక తప్పదు అనుకుంటూ తనను తాను సముదాయించు కున్నాడు.  
** ** ** **
” అన్నా, ఏంటన్నా ఇది.  .  ? ఎప్పుడైనా అడిగామా ఇలా పంచివ్వమని?.  .  ”
ఒకింత కినుకగా, నొచ్చుకుంటూ అడిగాడు తమ్ముడు మాధవరెడ్డి.
అనుకున్న ప్రకారం వచ్చిన చెల్లెళ్లు విజయలక్ష్మి, రాజ్యలక్ష్మినీ, తమ్ముడు మాధవ రెడ్డినీ, మరో పక్క తల్లినీ కూర్చుండబెట్టి , మెల్లిగా మొదలెట్టాడు వెంకటరెడ్డి.  మొదట తడబడ్డా నెమ్మదిగానే అయినా క్రమంగా నిశ్చలంగా సాగింది అతని మాట.
మాధవ రెడ్డి అన్న మాటతో చెల్లెళ్లిద్దరూ ఏకీభవిస్తూ బాధగా అన్నారు,
” మాధవ చెప్పింది రైటే కదన్నా.  మేమటుంచి మీ బావగార్లు కూడా ఏనాడూ మాకు ఇస్తామన్న పొలాల గురించి అడగలేదు కదా. ”
అన్నారు ముక్తకంఠంతో.
” మీరడిగారని కాదమ్మా, .  .  పాతికేళ్లుగా ఒక్కడినే ఈ భారం మోస్తున్నాను.  ఇకపై నావల్ల కాదనిపించింది.  అందుకే ఇలా చేయాల్సి వస్తోంది.  మీకు బాధనిపిస్తే మన్నించండి. ”
క్షణమాగి కొనసాగించాడు,
“ కౌలు కిద్దామంటే ఎవరూ ముందుకు రావడం లేదు.  ఒకరిద్దరు వచ్చినా, పంటలు లేవంటూ కౌలు డబ్బులు సరిగా ఇవ్వడం లేదు.  రైతుల పరిస్థితి మీకు తెలియనిదా ఏమి? అంతా నేనే చేయాలంటే, ఈమధ్య కొంతకాలంగా నాకున్న శక్తి సరిపోవడం లేదు.  అందుకే కాస్త అయినా ఈ భారం తగ్గితే బాగుంటుందన్న ఆలోచనతో ఇలా చేయాలనిపించింది.  పోతే మరొక విషయం కూడా మీకు చెప్పాలి.  ”
“పోయిన సారి పండక్కి వచ్చినప్పుడు మీరంతా చెప్పుకుంటుంటే విన్నాను, మీ పిల్లల చదువుల గురించీ, వాళ్ల భవిష్యత్తు ప్రణాళికల గురించీ.  .  అప్పుడు తట్టింది నాకు, తండ్రిగా నా పిల్లలకు నేనేం చేస్తున్నానని! చెప్పాలంటే ఆరోజు మీ మాటలే నేనిలా ఆలోచించడానికి పురికొల్పాయి.  నేనెలాగూ చదువుకో లేకపోయాను.  నా పిల్లల్నయినా చదివించు కోవాలి కదా! ఈ పొలాల బాదరబందీలో పడి అసలు వాళ్ళు ఏంచేస్తున్నారో, ఏంచదువుతున్నారో కూడా తెలీడం లేదు నాకు.  ఇంతవరకు చేసింది చాలు, ఇక నుంచైనా నా కూతురు, కొడుకు గురించి పట్టించుకోవాలనిపించింది.  ఇది మిమ్మల్ని చూశాకే నేర్చుకున్నాను.  నాది స్వార్థమనుకోండి, మరేదైనా అనుకోండి”అని, తల్లి వైపు తిరిగి,
“ అమ్మా , నాన్న చనిపోయినప్పుడు మనకున్నది పన్నెండు ఎకరాలు.  ప్రతీ సంవత్సరం వీళ్ళకివ్వాల్సింది ఇస్తూ, పొదుపుగా సంసారాన్ని నడుపుతూ మరో నాలుగెకరాలు కొన్నా.  అదంతా నీ పేరిటే ఉంది, నీకు తెలుసు.  చెల్లెళ్లకు పసుపుకుంకాల కింద ఇస్తామన్నది ఇచ్చేస్తే మిగిలింది నీ పేరిట, మాధవ పేరిట మార్పించేయమ్మా.  అప్పుడు వాళ్లకూ బాధ్యత, అందులో లోటుపాట్లూ తెలుస్తాయి.  నిన్ను వేడుకుంటున్నాను.  .  నీతో ముందుగా సంప్రదించకుండా ఇలా మాట్లాడుతున్నందుకు కోపగించక అర్ధం చేసుకో.  నీ వాటా పొలం బాధ్యతంతా నేనే తీసుకుంటాను.  ఒప్పుకోమ్మా.  మాధవా, అమ్మ, మీరూ కూర్చుని మాట్లాడుకుని రేపటికంతా మీ నిర్ణయం చెప్పేయండి.  ”
నోట మాట రాక చూస్తున్న వాళ్ల హావభావాలు పట్టించుకోకుండా కొనసాగించాడు వెంకటరెడ్డి.
“ మీ ఇష్టం. మీ వాటా పొలాలు కౌలుకే ఇచ్చుకుంటారో, లేదా అమ్మేసుకుంటారో.  .  అదంతా మీకే వదిలేస్తున్నా.  .  నేను మాత్రం ఇకమీదట ఈ భారం మోయలేను.  అర్థం చేసుకోండి. “లేచి నిలబడ్డాడు వెంకటరెడ్డి.
” ఆగరా! నాతో ఒక్క మాటయినా చెప్పకుండా ఇలా చేస్తున్నావేంట్రా?అయినా వాళ్ళకేం తెలుసని పొలాల గురించి, ఉన్నపళాన నీవిలా చేస్త? ”
హఠాత్తుగా కొడుకు నోటెంట వచ్చిన మాటలు విని, దిగ్గున లేచింది రాధమ్మ.
” నా గురించి నీవు ఏమి ఆలోచిస్తున్నావనమ్మా అన్నీ నీకు చెప్పి చేయడానికి? నిజానికి నీకుగా నీవే ప్రస్తావించ వలసిన విషయమిది.  వాళ్ళకేం తెలుసని అంటున్నావు, నాన్న చనిపోయినప్పుడు నా వయసెంతో ఓసారి గుర్తు తెచ్చుకోమ్మా. అప్పుడు నాకేం తెలుసని నామీద అంత భారం మోపావు?.  .  ”
అవాక్కయిపోయింది రాధమ్మ.
“ అప్పుడు వాళ్ళు చిన్న వాళ్ళు కాబట్టి సరే అనుకున్నా.  ఎల్లకాలం చిన్నవాళ్లుగానే ఉంటాం అంటే ఎలా చెప్పమ్మా? హక్కులు అనుభవిస్తామ నుకుంటున్నప్పుడు బాధ్యతలు కూడా పంచుకోవడానికి సిద్ధపడాలి కదా ! ఎవరైనా ఎంతకాలమని ఒక్కరే భారం మోయగలరు? తల్లివి నీకా విషయం తట్టదు.  వాళ్లేమో ఆ ఊసే ఎత్తరు.  ”
” చెల్లెళ్లను మంచి ఉద్యోగస్తులకిచ్చి పెళ్లిళ్లు చేశాం.  తమ్ముణ్ణి బాగా చదివించాం.  ఇప్పుడు వాడు పెద్ద ఉద్యోగంలో స్థిరపడ్డాడు. ”
“ సరే! ఆరోజు నీవు నీ పిల్లల గురించి ఆలోచించావు.  ఈరోజు నేనూ నా పిల్లల గురించి ఆలోచించాలా వద్దా? ఈ ఊళ్లో ఈ వానాకాలం చదువులతో వాళ్ల భవిష్యత్తు ఏమైపోవాలి?. ”
కాస్త తమాయించుకుని, అటుతిరిగి ముగ్గురి వేపు చూస్తూ,
” మీరు బాధ పడతారని తెలుసు.  కానీ తప్పనిసరై ఇలా మాట్లాడాల్సివస్తోంది. మళ్లీ చెప్తున్నా.  .  అర్థం చేసుకోండి. ”
అప్రయత్నంగానే వారి కళ్ళల్లో నీళ్లు తిరిగాయి.
” మరో మాట.  .  మాధవా, నేను మీ వదిననీ, పిల్లల్నీ తీసుకుని రెండు మూడు రోజుల్లో హైదరాబాద్ వెళ్ళాలనుకుంటున్నాను.  పుట్టి బుద్ధెరిగాక పిల్లలు ఈ ఊరు దాటి ఎరుగరు.  అదో కారణమైతే, కొంతకాలంగా మీ వదిన ఆరోగ్యం కూడా బాగుండడం లేదు.  తనని ఓ మంచి డాక్టర్ కు చూపించాలి.”
అంతవరకూ స్థిరంగా బాగానే మాట్లాడగలిగిన వెంకటరెడ్డి గొంతు గాద్గదికంగా మారి ఆపై మాట్లాడలేక అక్కడే ఉన్న మంచం మీద కూలబడిపోయాడు.  రాధమ్మ కంగారుగా లేచింది.  మాధవ రెడ్డి, చెల్లెళ్ళు గబగబా అన్న దగ్గరికెళ్లి పట్టుకున్నారు.  లోపలున్న పావని ఒక్కసారిగా బయటికి వచ్చేసింది.
కాసేపటికి తేరుకున్న వెంకట రెడ్డి, పర్వాలేదంటూ మెల్లిగా లేచి నిలబడి,
“అమ్మ మాతో వస్తానంటే సరే, లేకుంటే మాధవా, రేపు వెళ్లేటప్పుడు నీతో పాటు తీసుకుని వెళ్ళు.  మేం తిరిగి వచ్చాక, పిల్చుకుని వస్తాను. ”
వెంటనే అందుకుంది రాధమ్మ.  .
” ఒరేయ్ వెంకట్ రెడ్డీ, నేనెక్కడికీ రాలేను, ఎక్కడికీ వెళ్ళను కూడా. ”
“సరేనమ్మా, నీకు తోడుగా ఇంట్లో ఎవరైనా ఉండేలా ఏర్పాటు చేసి వెళ్తాను. ”
ఆమె మరో మాట మాట్లాడేలోగా ముందుకు కదిలి వెంటనే ఏదో గుర్తొచ్చి, వెనుదిరిగి
“ఈ విషయంలో మీ వదిన ప్రమేయమేమీ లేదు.  అంతా నా ఆలోచనే. అమ్మతో పాటు తనకీ ఇప్పుడే ఈ విషయం తెలిసింది.  .  ”
అంటూ బయటికి నడిచాడు.  జరుగుతున్న దాంట్లో భార్య భాగస్వామ్యం ఏదన్నా ఉందేమో అన్న అనుమానం వాళ్లకు రాకుండా ఓ హెచ్చరికలా ఆ మాట అన్నాడన్న విషయం వాళ్లకు స్పష్టంగానే అర్థమైంది.
మృదువుగా, ఆప్యాయంగా తప్ప ఏనాడూ కంఠంలో విసుగు కూడా ధ్వనింపజేయని తమ అన్న ఇలా మాట్లాడి వెళ్లడం ఆ ముగ్గురికీ మింగుడు పడలేదు చాలాసేపటి వరకూ.  మెల్లిగా వాళ్లలో కదలిక మొదలై ఆలోచనలో పడ్డారు.  ఊహ తెలిసినప్పటి నుంచీ చూస్తున్నారు అన్నని, కష్ట పడటం తప్ప ఎవరినీ నొప్పించని మనస్తత్వం అతనిది.  ఈనాడిలా ఆయనలో కలిగిన మార్పుకి కారణం ఎవరు? తామేనా?
నిజమే ! ఎన్నో సంవత్సరాలుగా సంక్రాంతి, ఉగాది, దసరా అంటూ, పుట్టిల్లు అంటూ తామిక్కడికి రావడమే గానీ ఏనాడూ అన్నా వదినల్ని, వాళ్ళ పిల్లల్ని తమ ఇంటికి ఆహ్వానించలేదెవ్వరూ ! వదిన కూడా ఓ ఇంటి ఆడపడుచే.  కానీ తామంతా ఇక్కడికి వస్తే చేసే వాళ్ళు ఎవరని అమ్మ ఆమెను పుట్టింటికి పంపేది కాదు.  వదిన సహనం, అన్న మంచితనం. ఈ రెండింటినీ అమ్మ తో పాటు తాము ముగ్గురూ కూడా బాగా వాడుకున్నారిన్నాళ్లూ.  అటు మాధవరెడ్డీ అంతే.  కొడుకుగా బాధ్యతలు పంచుకోవాల్సిన ధర్మం తనకూ ఉందన్న సంగతి ఏమాత్రం పట్టించుకోక భారమంతా అన్న భుజాలపై పడేసి తాను మాత్రం నిశ్చింతగా ఉంటున్నాడు.  అలా మాధవ రెడ్డి లో కూడా అంతర్మధనం మొదలైంది.  
** ** ** ** **
ఆ రాత్రి ఎంతకీ నిద్ర పట్టక అసహనంగా అటూ ఇటూ కదులుతోంది రాధమ్మ.  మొదట్లో కొడుకు ప్రవర్తన వింతగా అనిపించినప్పటికీ క్షణాలు నిమిషాలుగా, నిమిషాలు గంటలుగా మారిపోతున్న కొద్దీ వాడి వాదనలో నిజం ఎంతో ఉందనిపించసాగిందామెకు.  చాలా కాలం తర్వాత పాతికేళ్లు వెనక్కి వెళ్లి గతంలోకి తొంగి చూసిందామె.  ఎన్నడూ జిర్రున చీది ఎరుగని తన భర్త అకాల మరణం! నడి సముద్రంలో నావ! పరామర్శించి పోయే చుట్టాలే తప్ప అండగా ఎవరూ ఉండలేని దుస్థితి!ఎటు కదలాలో దిక్కుతోచక తల్లడిల్లుతున్న తనకు చుక్కానియై దారి చూపించాడు తన పెద్ద కొడుకు.  వాడి తర్వాత ఇద్దరూ ఆడపిల్లలు.  చిన్నవాడు మాధవరెడ్డికి అప్పుడు పదకొండేళ్లవయసు.  గడప దాటి పొలాల వైపు ఏ రోజూ వెళ్ళని తనకు ధైర్యం చెప్పి, బ్రతుకు బండి కావడి తన భుజాలపై వేసుకుని తనను ముందుకు నడిపించిన తన పెద్ద కొడుకు ఓర్పు, నేర్పు ఆమె కళ్ళముందు కదలాడాయి.  తనకెంతో ఇష్టమైన చదువును పక్కన పెట్టేయడానికి ఎంత బాధ పడి ఉంటాడు! వాడే లేకపోయుంటే తనేమైపోయుండేదో !
కానీ తనేం గుర్తించింది గనుక ! అందుకేనేమో, సహనం పేరిట గూడుకట్టుకున్న ఆ అగ్ని గుండం ఇవాళ ఇలా ఒక్కసారిగా బద్దలైంది.  ఏ చిన్న విషయం తనను అడక్కుండా అడుగు ముందుకేయని వాడు ఈరోజు ఇలా మాట్లాడాడంటే ఎంత నలిగి పోయుంటాడు ! అదీ తన కోసం కాదు, తనదీ అనుకుంటున్న కుటుంబం కోసం! నిజమే కదా, ఆరోజు తన కుటుంబం కోసం తను ఆలోచించింది.  ఈరోజు వీడూ అదే చేశాడు.  అది స్వార్థం ఎలా అవుతుంది? వాడన్నది అక్షరాలా నిజం.  నేనే ప్రస్తావించాల్సిన విషయమిది.  మనసంతా కుంచించుకుపోయిన ఆమెలో అపరాధ భావన! మొదటిసారిగా ఆమెలోని తల్లి మనస్సు మేల్కొని కొడుకుపై అవ్యాజానురాగం మొదలైంది.
“అయినా అవసరం తీరాక కూడా భారమంతా వాడే మోయాలనుకోవడం ఎంతవరకూ భావ్యం ! ఇంతవరకూ నాకా విషయమే తట్టకపోవడం నా అవివేకమే.  .  నాది చాలా పొరపాటు.  సరిదిద్దాల్సిన బాధ్యతా నాదే. ”
“ఇంతకాలంగా నోటిమాటగా చెప్పిందే సాగుతూ వస్తోంది.  ఇక అలా వద్దు.  ఆడ పిల్లలకు ఇచ్చేయాల్సింది ఇచ్చేసి, కొడుకులిద్దరికీ వాళ్ళ వాటా వాళ్లకు రాసిచ్చేస్తాను.  నాదేముంది? పెద్ద కొడుకు నీడలో నిశ్చింతగా కాలం వెళ్లమారిపోతుంది.  ”
ఆలోచనలోకొలిక్కి వచ్చి స్థిరంగా నిర్ణయించేసుకుంది రాధమ్మ.  అంతదాకా ఆవరించుకున్న మబ్బులు వీడి ఆమె మనసంతా నిర్మలంగా అయిపోయింది.  
** ** ** ** **
అవతల వంటిల్లు సర్దుకుంటూన్న పావనిలో ఏదో అనిర్వచనీయమైన అనుభూతి ! భర్త మౌనం తనకు అర్థం కావటం లేదనుకుంది కానీ, ఆ మౌనం వెనుక తన పట్ల, పిల్లల పట్ల దాగి ఉన్న ప్రేమ, శ్రద్ధ ఈరోజే చూసింది.
పండగలకొచ్చినప్పుడల్లా ఆడపడుచుల ఇంకా మరిది పిల్లలతో తన పిల్లలను పోల్చుకుని చాలా బాధపడేది.  కానీ తండ్రిగా పిల్లల ఉన్నతి కోసం భర్త పడే తపన, అది తీరే మార్గం కోసం ఇప్పుడాయన తీసుకున్న నిర్ణయం అతని లోతైన ఆలోచనల్ని స్పష్టం చేసింది.  ఇన్నాళ్ల తన నిరీక్షణ ఫలించిందన్న సంతోషం ఆ ఇల్లాల్ని ఉక్కిరి బిక్కిరి చేసేసింది.  ముఖ్యంగా ఆయన తన గురించి అన్న మాటలు.
” కొంతకాలంగా మీ వదిన ఆరోగ్యం కూడా బాగుండటం లేదు.  తనని ఓ మంచి డాక్టర్ కు చూపించాలి. .  ”
పదే పదే గుర్తొచ్చి పులకించిపోయింది.  ఓ సగటు భార్య భర్త నుండి అంతకన్నా ఏం ఆశిస్తుంది !
పనులన్నీ ముగించుకొని గదిలోకి అడుగు పెట్టబోతూ ఆగింది పావని.  అక్కడ కింద పరచుకున్న చాప మీద వెంకటరెడ్డి ! ఇరువైపులా పిల్లలిద్దరూ ! నవ్వుకుంటూ మాట్లాడుకుంటున్నారు.
” నాన్నా, ఈ సంవత్సరం నాది సెవెంత్ అయిపోతుంది.  ఎయిత్ క్లాస్ ఈ ఊర్లో లేదు కదా
నన్నెక్కడ చేర్పిస్తావు? ”
అడుగుతోంది పాప.
” నాన్నా, ఓసారి మమ్మల్ని హైదరాబాదు తీసుకెళ్లి, అన్నీ చూపిస్తానన్నావు కదా, ఎప్పుడెళ్తున్నాం?.  .  ”
బాబు ప్రశ్న ! ఇద్దర్నీ దగ్గరికి తీసుకుని నవ్వుతూ జవాబు చెప్పబోతున్నాడు వెంకటరెడ్డి.
ఇదివరకెన్నడూ ఎరగని ఆ మనోహర దృశ్యం కంటబడేసరికి, మనసంతా చెప్పలేని ఆనందంతో నిండిపోయి తృప్తిగా నవ్వుకుంది పావని.  
**************
రచన: నాగమంజరి గుమ్మా

101
ముల్లోకమ్ముల జనులకు
కల్లోలము సేయుచున్న కర్కశ దనుజుల్
ఉల్లము దలచిన కదిలెడు
ఇల్లులు గట్టుకు తిరుగుచు నిడుముల పెట్టెన్
భావం: మూడు లోకాలలో ఉన్న ప్రజలను బాధలు పెడుతున్న రాక్షసులు మనసులో తలచుకోగానే కదిలే ఇళ్లు కట్టుకుని నానా కష్టాలు పెడుతున్నారట.
(త్రిపురాసురుల వృత్తాంతం)
102 వ పద్యం
అసురుల బాధల కోర్వక
వెసవెస వేల్పులు కదిలిరి వెన్నుని కొలువన్
అసురుల కిచ్చిన వరములె
లసకమ్మౌ సమయమిదని లచ్చిమగడనెన్
భావం: రాక్షసుల బాధలు పడలేని దేవతలందరూ విష్ణువును వేడుకున్నారు. “వారికి ఇచ్చిన వరాలే వారిని ఆటాడిస్తాయని, సమయం రానున్నదని” విష్ణువు వారిని ఊరడించాడు.
లసకము: నృత్యము, కౌగిలింత, ఆటాడునది
103 వ పద్యం
పుడమియె రథమయ్యెను చం
ద్రుడినుడు రథ చక్రములు చతుర్వేదమ్ముల్
వడి గల అశ్వములయ్యె న
పుడు చేబూనె గిరివిల్లు పురశాసనుడున్
భావం: భూమి రథముగా, చంద్రుడు, సూర్యుడు రథ చక్రాలుగా, నాలుగు వేదాలు గుఱ్ఱాలుగా మారగా, పర్వతాన్ని విల్లుగా చేసుకుని ధరించాడు… ఆ మూడు పురాల భవిష్యత్తును శాసించబోయే శివుడు.
104 వ పద్యం
చతురానను సారధిగా
శితికంఠుడు తేజరిల్లి చివ్వకు బోయెన్
నుత గణపతి ధ్వజమున జయ
పతాకమై యెగురుచుండ పటలము కదిలెన్
భావం: బ్రహ్మ సారధి కాగా ఈశ్వరుడు యుద్దానికి బయలుదేరెను. అందరిచేత పూజించబడిన విఘ్నేశ్వరుడు ఆ రథానికి , సేనకు జయపతాకమై నిలవగా త్రిపురాసుర సంహారానికి సైన్యం కదిలింది.
(వినాయక వ్రతం కథలో కార్య సాఫల్యం కొరకు ఎవరెవరు వినాయక వ్రతం చేసారో వివరించబడింది)
105 వ పద్యం
శివుడు శరము సంధించెను
దివిజులు తమ శక్తులన్ని దిట్టము సేయన్
భువనమ్ములు ముదమొందగ
భవుని శరము సోకి దైత్య భంజనమయ్యెన్
భావం: దేవతలందరూ తమతమ శక్తులన్ని శరములో నిక్షిప్తం చేయగా, శివుడు బాణము సంధించి మూడు పురాలను దగ్ధం చేసెను.
(మూడు పురాలు వేరు వేరు వేగాలలో తిరుగుతాయి. మూడింటిని ఒకే సరళరేఖలో వచ్చినపుడు ఒకే బాణంతో కొట్టాలి. అది కూడా ఎన్నో షరతులతో… రాక్షసులు ధర్మం తప్పనంత వరకు పురాల వేగంలో మార్పు రాదు. అప్పుడు విష్ణువు బుద్ధునిగా అవతారం ధరించి పాషండ మతాన్ని ప్రోత్సహించి యజ్ఞాలు , వేదపఠనం ఆపిస్తాడు. అదే పురాణ బుద్ధుని అవతారం. అప్పుడు మూడు పురాల వేగంలో మార్పు వచ్చింది. సంహారం సాధ్యమయ్యింది)
106 వ పద్యం
లంబోదర వందనమిదె
అంబాసుత విఘ్ననాశు డంజలి నీకున్
రంబాది ఫలమ్ములు హే
రంబుడ నీకిత్తు నీవె రక్ష గణేశా
భావం: పెద్ద బొజ్జ కలిగినవాడా నీకు నమస్కారము. పార్వతి కుమారుడా, విఘ్నాలను నాశనం చేసేవాడా నీకు నమస్కారము చేస్తున్నాను. అరటి మొదలైన ఫలాలను నీకు ఇస్తాను. నన్ను రక్షించు గణేశా
107 వ పద్యం
యక్షుని కొమరు డనింద్యున
కక్షయమగు విద్యలన్ని అర్యము డొసగెన్
లక్షిత ఫల గర్వమునన్
యక్ష సుతుడు నంబ గొల్వ యశమును పొందెన్
భావం: కుబేరునికి కుమారుడిగా జన్మించిన *అనింద్యుడు* జన్మతః అనేక విద్యలు సంపాదించుకున్నాడు. అతడికి బ్రహ్మ గాయత్రీ మంత్రోపదేశం చేసాడు. కుబేరుని కోరికపై సూర్యుడు (అర్యముడు) విద్యనేర్పాడు. ఒక రోజు దేవతలంతా మణి ద్వీపానికి వెళ్లి పూజించు సమయంలో అనింద్యుడు చేసిన స్తోత్ర పాఠం అందరి ప్రశంసలను పొందింది.
108 వ పద్యం
అంబ తనచేత నిల్పిన
జంబూనద పాత్ర గాంచి జ్ఞానామృతమున్
వెంబరమతి మూషిక రూ
పంబరసి రయమున జేరి పానము జేసెన్
భావం: అమ్మవారి చేతిలో బంగారు పాత్రలో ఉన్న జ్ఞానామృతమును చూసి, మూషిక రూపం ధరించి, చాటుగా వెళ్లి కాస్త తాగేసాడు. (అనింద్యుడు గత జన్మలో ఎలుక. ఒక బ్రాహ్మణుని వ్రత ప్రసాదాన్ని ఏడాదిపాటు దొంగిలించి తిన్నాడు. నైవేద్యం కావడం వలన యక్ష కుమారునిగా, జన్మతః కొన్ని శక్తులు లభించినా, దొంగతనంగా తినడం వలన ఆ మూషిక లక్షణాలు అలాగే ఉండిపోయాయి)
109 వ పద్యం
మూషిక రూపున చేసిన
దోషమున కినిసి భవాని దోపరి మాయా
వేషమునన్ చూషణ చే
మోషకుడైతి విదె నీకు మోఱక ఫలమౌ
భావం: ఎలుకగా మారి దొంగతనంగా జ్ఞానామృతమును తాగినందుకు అమ్మవారు కోపించింది. “మాయావేషము చే తాగినందుకు నీకు మంచి ఫలము లభించదు. మూర్ఖపు ఫలమే లభిస్తుంది” అని తెల్పినది.
కినిసి : కోపించి
దోపరి: దొంగ
చూషణ చేయుట : పీల్చుట
మోషకుడు: దొంగ
మోఱకము : మూర్ఖత్వం
110 వ పద్యం
అసురుని రూపున నుందువు
మెసవిన జ్ఞానామృతమది మేల్ కాదనియెన్
కుసిలిల్లుచు జ్ఞానము లే
క సంకట పడుమనె దేవి కఠినపు వాక్కున్
భావం: “రాక్షసుడవై పడి యుండు. నువ్వు తిన్న జ్ఞానామృతము నీకు ఉపయోగపడదు, బుద్దిలేని వానిగా బతుకమ”ని అమ్మవారు అనింద్యుని చూచి కఠినంగా పలికింది. 
111 వ పద్యం
నిన్ను జయించిన వారికి
మిన్నగ కలుగును త్రిలోక మిక్కట మనియెన్
చిన్నారి గణపతియె తన
పన్నిరిచి పరిఘను చేసి పాతకు నణచెన్
భావం: “నీవు మూడులోకాల లోనూ పూజ్యుడవు కావాలని, దొంగతనంగా అమృతం తాగావు కానీ నీకు ఆ వరం ఫలించదు. నిన్ను ఎవరైతే జయిస్తారో వారికే ఆ ఫలితం చెందుతుంది” అని అమ్మ పలికింది. ఉపనయన మహోత్సవంలో శాపవశాత్తూ రూపం పొందిన ఆ మూషికాన్నే (అనింద్యుని) తన దంతం పీకి ఆయుధంగా మార్చి అణగదొక్కాడు విఘ్నేశుడు.
(అమృతం తాగినందున అనింద్యునికి చావులేదు)
112 వ పద్యం
దూర్వాంకుర మంజలి నిడి
సర్వేశుడ దర్భ బర్హి జయములనందెన్
దుర్వహము గరిక జన్మము
చర్వితమౌ పసుల కనుచు సజల నయనయెన్
భావం: ఒక గరిక పోచ విఘ్నేశునికి నమస్కరించి, “దేవా! దర్భ, బర్హి మొదలైన జాతులు అమృత స్పర్శ వలన పుణ్యకార్యాలకు అర్హత సాధించాయి. ఏమి జన్మము నాది? పశువులు తినడానికి తప్పితే ఎందుకు పనికొస్తాను?” అని కన్నీరు నింపుకుంది.
113 వ పద్యం
గరికవు పేరుకు చిన్నవు
గరిమయె నీ మేలు ప్రజకు ఘనమగు నాకున్
శరణ నిరువదొక్కటి యై
పరగి సమర్పణము జేయ ఫలితము హెచ్చున్
భావం: “చూపుకు చిన్నదానివైనా నీవు చేసే మేలు ప్రజలకు చాలా ఎక్కువ. నీ పోచలు 21 చొప్పున నాకు భక్తి పూర్వకంగా సమర్పిస్తే నేను అధిక ఫలితమిస్తాను” అని గరికకు అభయమిచ్చాడు గణేశుడు.
114 వ పద్యం
విద్దెల నెఱుఁగని మొద్దును
సుద్దులిడి వినాయకుండు సుపథము జూపెన్
పద్దెములమరగ శతకము
నొద్దికతో వెలువరచితి నొప్పిదమవగా
భావం: పెద్దగా భాషాజ్ఞానం కానీ, వ్యాకరణ జ్ఞానం , పురాణ జ్ఞానం కానీ లేదు. విఘ్నేశుడు దయచూపి, తన చరిత్రను నూరు పద్యాలలో రాయించుకున్నారు. చేతనైనంతవరకు రాసాను.
115 వ పద్యం
మనమున కొలిచితి సుముఖుని
కనుగొని శతకంద పద్య కమలోత్తరమున్
దినమునకొక పద్దెమనుచు
చనమున మది తలచుకొనుచు సామజవదనున్
భావం: వంద దాటిన పద్య కమలాలతో రోజుకొకటిగా మనసులోనే గణపతిని ధ్యానిస్తూ అర్చించుకొన్నాను.
116 వ పద్యం
ఫలశ్రుతి
చదివిన రాసిన వార్కిని
పదనుగ పాడి వినినట్టి వారికినిచ్చున్
సదయుడు విఘ్నేశ్వరుడును
ముది రోగము రాని బతుకు ముప్పేట సిరుల్
భావం: శ్రీగణేశ చరిత్ర చదివిన, రాసిన, పాడిన , వినిన వారలకు ఆ విఘ్నేశ్వరుడు ముసలితనం, రోగము లేని జీవితమును, ఎనలేని సంపదలనిచ్చును.
117 వ పద్యం
మంగళ హారతి
మంగళము విఘ్ననాయక
మంగళము భవానిపుత్ర మంగళమయ్యా
మంగళ మీశ కుమారుడ
మంగళము తొలుత కొలుపుడ మంజరి వినుతా
భావం: విఘ్ననాయకుడైన మీకు మంగళమగుగాక. పార్వతీదేవి కుమారుడు, శివుని కుమారుడు , మొదట పూజలందుకొనే దేవుడు అయిన మీకు మంగళమగుగాక. ఇప్పుడు మంజరిచే నుతించబడుచున్న మీకు మంగళము.
శ్రీగణేశ చరిత్ర సంపూర్ణము
రచన: శ్యామసుందర రావు

ఈ కధను భీష్ముడు అంపశయ్య మీద ఉండగా తన దగ్గరకు వచ్చిన ధర్మరాజుకు అనేక నీటి సూత్రాలు , ధర్మబోధ చేస్తూ చెపుతాడు.
ఆడవాళ్ల కోసము యుద్దాలు జరగటం అనేది చరిత్రలో సర్వసాధారణంగా జరిగేదే మనము ఎప్పటి నుంచో వింటున్నదే. చివరకు మేధావులు ఆడదాని మనస్సును తెలుసుకోవటం కష్టము అని సింపుల్ గా తేల్చేశారు. దీనికి ఉదాహరణగా పురాతనకాలములోని భారతములోని కథ  చెప్పుకుందాము. పూర్వము దేవశర్మ అనే బ్రాహ్మణుడికి  రుచి అనే సౌందర్యరాశి భార్యగా ఉండేది. ఇంద్రుడు ఆవిడ అందానికి దాసుడై, ఆవిడను మోహించాడు. ఇలా ఉండగా దేవ శర్మ ఒక యాగము చేయటానికి వెళ్ళవలసి వచ్చింది. అప్పుడు వెళ్లేముందు  తన శిష్యుడైన విపులునికి ఇంద్రుడు తన భార్య అయినా రుచి మీద దృష్టి ఉన్నది కాబట్టి, అతని దుష్ట ఆలోచనలనుండి నా భార్యను, ఆశ్రమాన్ని జాగ్రత్తగా చూస్తూ ఉండమని చెప్పాడు. అప్పుడు విపులుడు,”గురువుగారు ఇంద్రుడు మాయావి ఏ వేషములోనైనా రావచ్చు ఎలా నేను గుర్తు పట్టేది?”అని అడుగుతాడు. దానికి దేవశర్మ,”నీవు చెప్పినది నిజమే ఇంద్రుడు ఏ రూపములోనైనా రావచ్చు.అదృశ్య రూపములో కూడా రావచ్చు. నీవు నీ తెలివితేటలను యోగ శక్తిని ఉపయోగించి ఆ మాయావి కుట్రలను కనుక్కోవాలి”అని చెప్పి వెళ్ళిపోయాడు విపులుడు గురువుగారి ఆజ్ఞ ప్రకారము ఆశ్రమాన్ని గురుపత్నిని కాపలా కాస్తూ ఉన్నాడు.
విపులుడు తన యోగ శక్తితో రుచి శరీరంలోకి ప్రవేశిస్తే గురుపత్నికి ఎక్కువ రక్షణ కలుగజేయవచ్చు అన్న ఉద్దేశ్యముతో రుచి శరీరంలోకి ప్రవేశించాడు. రుచి కోరికలు లేని నిష్కామిగా తయారు అయింది.  ఇంద్రుడు వచ్చి విపులుడి శరీరాన్ని చూసి నిద్రపోతున్నాడని భావించి రుచి దగ్గరకు చేరి తట్టి లేపి , “సుందరి నన్ను నీ బాహు బంధాలలో బంధించి నా కొరకే తీర్చు విపులుడు నిద్రపోతున్నాడు. ఇక్కడ ఎవరు లేరు, నీవు భయపడనవసరము లేదు” అని బ్రతిమాలటం మొదలుపెట్టాడు. ఆవిడ శరీరములో ఉన్న విపులుడు,”ఇంద్రా! ఆవిడ స్పృహలో లేదు కాబట్టి మాట్లాడలేదు” అని చెప్పి రుచి శరీరమునుండి బయటకు వచ్చి తన శరీరములో ప్రవేశించి,”ఇంద్రా! నీవు ఒకసారి గౌతమ మహర్షి భార్య అహల్యను మోహించి, గౌతమ మహర్షి శాపాన్ని పొందావు, అయినా నీ బుద్ధి మారలేదు. ఇంద్రుడివి అయి ఉండి కూడా నీ కోరికలను అదుపు చేసుకోలేకపోతున్నావు. ఇతరుల భార్యలను మోహిస్తున్నావు. ఈ సంగతి మా గురువుగారికి తెలిస్తే నిన్ను  భస్మము చేస్తాడు జాగ్రత్త. నేను కూడా నిన్ను భస్మము చేయగలను కానీ, మా గురువుగారి ఆజ్ఞ లేకుండా నేను ఆ పని చేయను కాబట్టి నీవు బ్రతికి పోయావు. ఇక్కడి నుండి వెళ్ళిపో “అని హెచ్చరించాడు వెంటనే ఇంద్రుడు భయముతో పారిపోయాడు
దేవశర్మ వచ్చినాక విపులుడు గురువుగారికి రహస్యముగా జరిగిన విషయము (రుచి శరీరములో ప్రవేశించటం తప్ప) చెపుతాడు. దేవశర్మ చాలా సంతోషించి విపులునికి ఒక అపూర్వ వరము ప్రసాదిస్తాడు గురువుగారి అనుమతితో విపులుడు తపస్సు ప్రారంభిస్తాడు. ఒక రోజు రుచి తన ఆశ్రమములో తిరుగుతుండగా, ఆకాశములో ఒక అప్సరస విహరిస్తూ ఉండగా, ఆవిడ చేతినుండి జారిన ఒక అద్భుత పరిమళము కలిగిన పుష్పము నేలరాలింది. రుచి ఆ పుష్పము యొక్క అమోఘమైన అందానికి, సువాసనకు మురిసి తలలో తురుముకుంటుంది. అదే సమయములో అంగదేశాధిపతి చిత్రరధుడు సతీసమేతముగా దేవశర్మ ఆశ్రమానికి వస్తాడు. చిత్రరధుని భార్య రుచికి చెల్లెలు. ఆవిడ తనకు కూడ అటువంటి పుష్పము కావాలని అడిగితే దేవశర్మ తన శిష్యుడైన విపులునికి ఆ పుష్పము తెచ్చే బాధ్యత అప్పజెపుతాడు.
విపులుడు రుచి ద్వారా ఆ సుగంధ పుష్పాల వివరాలు తెలుసుకొని వాటిని సాధించటానికి ప్రయత్నము మొదలుపెట్టి, గురువు అశీస్సులు, తన యోగ శక్తి వలన ఆ పుష్పాలను సాధించి తీసుకొని వస్తుండగా అతనికి ఒక అద్భుత దృశ్యము కనిపిస్తుంది. స్త్రీ పురుషులిద్దరూ ఒకరి చేతులు ఒకరు పట్టుకొని గుండ్రముగా తిరుగుతున్నారు. కాసేపటికి వారిలో వారు నీ అడుగు తప్పింది అంటే నీ అడుగే తప్పింది అని వాదించుకోవటం మొదలుపెట్టారు.  స్త్రీ,”నీవు మితిమీరిన వేగముతో పరిభ్రమిస్తున్నావు ” అంది. “నిజమే! నా నియత గతిని తప్పితే విపులుని వలె పరలోకములో దుర్గతి పొందాల్సి వస్తుంది”అన్నాడు. ఆ మాటలు విన్న విపులుడు నిర్ఘాంతపోయాడు. అలాగే కొంతదూరము వెళ్లినాక అక్కడ ఆరుగురు జూదమాడుతూ, వారిలో వారు తగువులాడుతూ వాళ్ళుకూడ విపులుని వాలే దుర్గతి పొందగలవని తీవ్రముగా శపించుకున్నారు. ఇది కూడా విన్న విపులుడు తీవ్ర మనస్థాపము చెంది తనను తానూ సమీక్షించుకోవటం ఆరంభించాడు
విపులుడు తాను గురువు గారికి జరిగిన విషయాలు చెప్పేటప్పుడు గురుపత్ని రుచి శరీరంలోకి ప్రవేశించటం చెప్పకపోవటం దోషముగా భావించి, దాని ఫలితముగా తానూ దుర్గతి పొందుతానా? అని బాధపడ్డాడు. ఆశ్రమము చేరి తను తెచ్చిన సుగంధ పుష్పాలను గురువుగారికి అందజేస్తే, అయన తన మరదలికి ఇచ్చాడు ఆవిడ చాలా సంతోషించింది. ఆ తర్వాత దేవశర్మ విపులునితో,”నాయనా విపులా! నీవు మార్గమధ్యములో వాదులాడుకొనే ఇద్దరు స్త్రీ పురుషులను, మరొకచోట ఆరుగురు జూదరులను చూసావు కదా? వారెవరో తెలుసుకున్నావా? ఒకటి మాత్రము నిజం. నీవు చేసినది మంచి పని అయినా ఇంద్రుని కట్టడి చేయటానికి రుచి శరీరములో ప్రవేశించి నాకు ఆ విషయము చెప్పకపోవటం, వాళ్ళు నేరముగా తలచి ఆ విధముగా మాటలాడి ఉంటారు| నీకు కనిపించిన స్త్రీ పురుషులు రాత్రి- పగలు ఆరుగురు జూదరులు ఆరు ఋతువులు. నీకు ఏ పాతకము అంటదు ” అని గురువైన దేవశర్మతన యోగ శక్తితో జరిగిన విషయాలన్నీ చెప్పగా, విపులుడు సిగ్గుతో తలవంచుకున్నాడు.
“విపులా! అహోరాత్రాలు, ఋతువులు మానవుల చర్యలను అన్నింటిని గమనిస్తూనే ఉంటాయి. ఎవ్వరికి తెలియదు, నన్ను ఎవ్వరు చూడటము లేదు, గమనించటం లేదు అనుకోవటము  చాలా పొరపాటు. ఎటొచ్చి నీవు నన్ను, నా గౌరవాన్ని, నా వంశాన్ని నీ తెలివితేటలతో యుక్తిగా కాపాడావు కనుక బాధపడకు నీకు ఏ పాపము అంటదు “అని దేవశర్మ శిష్యుడైన విపులని ఓదార్చాడు.
ఈ కథలో అంపశయ్య మీద ఉన్న భీష్ముడు ధర్మరాజుకు గురువులకు మనము ఏదైనా విషయము దాచిన వారికి తెలియదు అనుకోవటం పొరపాటు అన్న నీతిని చెపుతాడు. ఈ కథతో పాటు స్త్రీలలో రకాలను వారిలో ఉన్నత లక్షణాలు కలిగిన స్త్రీలవల్ల భూమి సక్రమముగా ఉంటున్నదని  చెపుతాడు. ఆ తరువాత ధర్మరాజు భీష్ముడిని వరునికి వధువును వెతికే సందర్భములో తీసుకోవలసిన జాగ్రత్తల గురించి అడుగుతాడు. భీష్ముడు ఐదు రకాల వివాహాలను వాటిలో మొదటి మూడు ధర్మబద్ధమైనవిగానూ, మిగిలిన రెండు ఆధర్మమైనవిగా వివరిస్తాడు. ఆ విధముగా వివాహ వ్యవస్థలోని ధర్మ సూక్ష్మాలను భీష్ముడు ధర్మరాజుకు వివరిస్తాడు. అలాగే పుట్టిన సంతానములోని 12 రకాల సంతతిని కూడా వివరిస్తాడు. దేవశర్మ, ఆయన భార్య రుచి, శిష్యుడు విపులుని కథ ద్వారా భీష్ముడు ధర్మరాజుకు అనేక ధర్మ సూత్రాలను వివరిస్తాడు.“భీష్మ పితామహ గోదానము చేసినవారు ఎక్కడ ఉంటారు, ఆ ప్రదేశము ఎక్కడ ఉంటుంది?” అని ధర్మరాజు భీష్ముడిని అడుగుతాడు.“ఓ ధర్మరాజా! గోలోకము అనే ప్రదేశము ఉంది. అక్కడ కాలము ఉండదు. జబ్బులు ఉండవు. ముసలితనము ఉండదు. ఆకలిదప్పులు ఉండవు. అక్కడి వారు సుఖసంతోషాలతో ఉంటారు. ధర్మరాజా! అన్ని దానాలలో కెల్లా గోదానము గొప్పది. అది కూడా స్వంతముగా సంపాదించిన ధనముతో గోదానము చేయాలి. కాబట్టి నీవు కూడా గోదానము చేసి పుణ్యము సంపాదించుకో” అని భీష్ముడు ధర్మరాజుతో చెపుతాడు.
*****
రచన: డా. బాలాజీ దీక్షితులు పి.వి
నీ చూపులు
దూసే బాణలు
నీ పెదవులు
లాగే అయస్కాంతాలు
నీ అందాలు
కాల్చే వలపు కణికలు
నీ వంపులు
కోసే చురకత్తులు
నీపై మేరువులు
రాజేసే రవ్వల కేరింతలు
నీవు నిలువెళ్ళా
కాటేస్తుంటే…..
నేను మూగపోయాను
నేను నీతో మనసు విప్పి
మాట్లడాలనుకున్నా…
నీవు తప్పించుకుపోయావు
నేను నీ గుండెన
నిలిచి పోవాలనుకున్నా
నీవు అమాంతం
అదృశ్యమయ్యావు
కానీ
నీ కోసమై నేను
రచన: లక్ష్మీ ఏలూరి
అవని పైన నడయాడే దేవత అమ్మ।
అనురాగం పంచే మాతృమూర్తి అమ్మ।
మాతృదేవోభవ। అని వందన నమస్సులు అమ్మకు।
మన ఉనికికి ఆద్యం అమ్మేగా।
తను పునర్జన్మ ఎత్తి మనకు
జన్మనిచ్చినది అమ్మ।
తప్పటడుగులు నుంచి తప్పుటడుగులవరకు
పడకుండా కాపాడుతుంది అమ్మ।
కొవ్వొత్తిలా తాను కరుగుతూ,
మనకు జ్ఞానమార్గాన్ని ప్రసాదించేది అమ్మ।
అమ్మ ప్రేమ అనంతమయినది।
అమ్మ ప్రేమకు విలువ కట్టే బేహారి
ఈ జగతిలో లేనే లేడు।
మనం ఉన్నతస్థాయికి ఎదిగితే,
తానే మకుటం లేని మహారాణీ అని మురిసేది।
సంసార సాగరంలో ఆటుపోట్లను ఒడ్డి,
మన జీవిత నావకు చుక్కాని వేసి దరికి చేర్చేది,
తాను మునిగినా మన ప్రాణానికి తన ప్రాణం అడ్డు వేసి
ఆ…యముని సైతం ఎదిరించే ధీశాలి అమ్మ।
సకల చరాచర సృష్టికి మాతృరూపేణ ప్రతిరూపం అమ్మ।
ఇన బింబం ఎఱుపుదనంలో అమ్మ నొసటి బొట్టును।
పున్నమి నాటి వెన్నెల చల్లదనంలో,
అమ్మ ప్రేమ కమ్మదనాన్ని।
గోమాత “అంబా”అనే పిలుపులో అమ్మ
ప్రేమలోని మాధుర్యమును।
చూసే కనులకు ప్రతి చరాచర జగత్తులో,
గోచరిస్తుంది అమ్మ।
ఎమి..! ఇచ్చి నా ఈ జన్మలో తీర్చలేని
ఋణం అమ్మది।
అమ్మ అంటే అనంతమైన మమకారం।









Jyothivalaboju.
Chief Editor and Content Head
మాలిక పత్రిక మిత్రులకు, రచయితలకు సాదర స్వాగతం..మీకందరికీ కూడా ఆవకాయ అభినందనలు, రాబోయే మాతృదినోత్సవ శుభాకాంక్షలు..
ఆవకాయ అభినందనలు ఏంటి అనుకుంటున్నారా.. రెండేళ్లకు పైగా ఉన్నామో లేదో అన్నట్టు కాలం గడిపిన మనం ఇప్పుడు హుషారుగా, మునుపటలాగే ఆవకాయలు పెట్టడం మొదలెట్టేసాము కదా. మే నెల అంటే దాదాపు ప్రతీ తెలుగింట వినపడే మాట మల్లెపూలు, మామిడిపళ్లు, ఆవకాయలు, వడియాలు.. సూర్యనారాయణ ఎంత మండినా కూడా వీటిని మనం వదలం, మరువం కదా..
అమ్మలు, అమ్మమ్మలు, బామ్మలు, అక్కలు, చెెల్లెళ్లు, అమ్మలాంటి నాన్నలకు అందరికీ మాతృదినోత్సవ శుభకాంక్షలు.
మిమ్మల్ని అలరించే, ఆనందింపజేసే కథలు, కవితలు, వ్యాసాలు, సీరియల్స్,కార్టూన్స్ తో మీ ముందుకు వచ్చింది ఈ మాసపు మీ/మా మాలిక పత్రిక..
మీ రచనలు పంపవలసిన చిరునామా: maalikapatrika@gmail.com
ఈ మాసపు విశేషాలు మీకోసం:
 రచన:-కర్లపాలెం హనుమంతరావు 
‘ప్రేమే దైవం! యువతే లక్ష్యం!’
‘ఇదివ రకు ఓన్లీ ఒన్ సేవే లక్ష్యం అన్నట్లు గుర్తు?’
‘అది ముగిసిపోయిన పార్టీ పొట్టి కేప్షన్ బాబాయ్! ఇది ముందుకు దూసుకొస్తోన్న పార్టీ కొత్త స్లోగన్. మాది దక్షిణాది రాష్ట్రాల మార్కు లవ్ పార్టీ! అదేమో ఉత్తరాది రాష్ట్రాల ఉత్తుత్తి ప్రేమ పార్టీ! మాధుర్ నాథ్ చౌధురి గుర్తున్నాడా?’
‘మర్చి పోదగ్గ మహానుభావుడట్రా బాబూ! పాఠాలు చెప్పమని పెద్దబళ్లో  పంతులుద్యోగ మిస్తే .. ప్రేమ పాఠాలు వల్లించి మరీ ఆడ శిష్యులను ఏకంగా పెళ్లి పీటల మీదకు ఎక్కించిన మన్మథుడు! అప్పట్లో అదో పెద్ద సంచనలం. చాలా ఘన సన్మానాలు గట్రా కూడా జరిగినట్లు గుర్తు .. పాత చెప్పులు వగైరా గజమాలలతో!’
‘చెప్పు పడ్డంత మాత్రాన గొప్పతనమేమన్నా చెరిగిపోతుందా బాబాయ్? ఆ మాటకొస్తే ఇప్పుడున్న గొప్పవాళ్లల్లో చెప్పు మీద పడని నేతలు ఎవరున్నారో చెప్పు?’
‘సర్సరే! ఇప్పుడీ పాత చెప్పుల పురాణాలన్నీ ఎందుగ్గానీ..  నువ్ చెప్పాలనుకొనే ఆ కొత్త కహానీ ఏదో చప్పున చెప్పిపోరాదా నాయనా నీకు పుణ్యముంటుంది!’
 ‘ఆ మాధుర్ చౌధురి గూరూగారే అప్పట్లో   ప్రేమపేరుతో ఓ పార్టీ పెట్టేసి ‘ఆఠిన్ ‘ గుర్తుతో  బరిలోకి దిగి ఎంతో మందిని అల్లల్లాడిచేసాడు! రాబోయే ఎన్నికల్లో మేమూ  అదే మోడల్లో మరో ‘రతీ మన్మథ’.. సింపుల్ గా ‘ర.మ రాజ్యం పార్టీ’ తో ఓటర్ల గుండెల్ని దడదడలాడించబోతున్నాం బాబాయ్! ఇప్పట్నుంచే దేశమంతా టూర్లతో హోరెత్తించే ప్రయత్నాల్లో ఉన్నాం’
‘ఎన్నికల జాతర్లు. కనుచూపు మేరలో ఉండె. ఇట్లాంటి గారడీలు ఇంకెన్ని చూడాల్నో! ఇన్నాళ్ల బట్టి జనాల గోడు అసలు పట్టించుకోకుండా.. ఇవాళ పరగడుపునే  పక్క దిగేసొచ్చేసి  హఠాత్తుగా ఇట్లా జడివాన ప్రేమలు కురిపించేస్తానంటే తడిసి ముద్దయేందుకు జనాలేమన్నా సి సెంటర్లకెళ్లి సినేమాలు చూసే కెళ్లే పిచ్చిప్రేక్షకులట్రా! బడా బడా నేతలు.. బడబడవాగే అధినేతలకే చుక్కలు చూపించే తెలివి తేటలు రోజూ చూట్టంలా!’
‘బాబోయ్! టీవీ చర్చా కార్యక్రమాలకి మల్లె ఆ భాషేంటి బాబాయ్.. ఇంత వయస్సు మీద పడింతరువాత కూడా! షష్టిపూర్తి చేసుకున్న   నీకే  వంట్లో ఇంత   పులుసుంటే.. ఇహ కోడెవయసు  మీదున్నోళ్లం.. మేం మాత్రం ఎట్లా నోళ్లు మూసుక్కూర్చుంటాం!’
‘నా సంగతులు ఇప్పుడెందుగ్గానీ.. మీ ప్రేమ పార్టీ ఊడబొడిచే ఘనకార్యాలేంటో కొద్దిగా ముందది విప్పి చెప్పు బాబూ.. విని తరిస్తాం!’
 ‘దేశాన్నిప్పుడు పట్టి పీడిస్తున్న ప్రధాన సమస్యలేంటీ?’
‘బాగుందిరా! మహా భారత గాథని పది ముక్కల్లో పూర్తిగా చెప్పాలన్నట్లుంది నీ చమత్కారం. ‘అ’ ఫర్ ఆవినీతి.. ‘ఆ’ ఫర్  ఆశిత్రులకు ఫర్.. ‘ఇ’ ఫర్ ఇష్టారాజ్యప్పాలన.. ‘ఈ’ ఫర్ ఈశా అల్లా ఏసులు అంటూ తన్నులాటలు! ఇట్లా ‘బండి రా’ దాకా ప్రతీ అక్షరానికో పది బండ ఆరాటాలు  తడబాటులేం లేకుండా  ఏకరువు పెట్టేయచ్చు. ఈ పీకులాటలేవీ వద్దు.. టూకీగా ఓ టూ వర్డ్స్ ఓకే అంటే.  రెండే రెండు ప్రారబ్దాలు.. కూడూ.. గూడూ!’
‘ఒకే ఒక్క ఓటుతో ఆ రెండు ప్రారభ్దాలని పటాపంచలు చేయబోతోంది బాబాయ్  మా  ప్రేమరాజ్యం పార్టీ! ప్రణయానికి ఆకలీ దప్పికలుండవంటారు కదా!  తిండి తిప్పలు ఇహ ఒహ సమస్యగానే ఉండబోవు మా ‘ర.మ’ రాజ్యం పాలనలో. రూపాయిక్కిలో బియ్యం, పండగ పబ్బాలొచ్చి పడితే ఆ అన్న సంచులూ, ఈ అమ్మి అపరాల్లాంటి గారడీలింకేమీ చెయ్యక్కర్లేదు.  తాగు నీరో.. సాగు సీజనుకు సరిపడ్డా నీరో.. అంటూ ఉన్న కుంచెడు  గుంతల్లో  నీటి వాటాల కోసం గడ్డపారల్తో కాట్లాడుకు చచ్చే చీపు పాలిటిక్సుకి  మా  రతీ మన్మథుల పార్టీ పాలనలో చోటుండదు. ముందెప్పటికో పొదల మాటున చేరి చేసుకునే  ప్రేమకలాపాలకని ఇప్పట్నుంచే చెట్లు చేమలంటూ రోడ్లంట పడి మొక్కలు నాటే నాటు పథకాలుండవు.  ప్రేమలో పడ్డవాళ్లంతా ఎదుటి వాళ్ల గుండెల్లో కాస్తింత చోటు దక్కితే ‘అదే.. పది వేల’ని పొంగిపోతారు కదా! ఇంకీ గులాబీ రంగు డబుల్ బెడ్రూంలు, పసుపు పచ్చ కలర్ ఒంటి స్తంభం మేడలు అంటూ రాష్ట్రాలు, సర్వం సత్వరం కమలమయం అయిపోవలన్న కేంద్రం పెద్దల ఆవాస యోజన ప్రయాసలకు  వీసమెత్తైనా విలువ మిగలని స్వర్ణయుగం ర.మరాజ్యం పరిపాలనంటే. ప్రేమలో పడ్డవాళ్లకి  మన మామూలు భాషల్తో పని నడవదు కదా! వాళ్లవన్నీ మూగ సైగలు! గాయకుడు సైగలు కాలం నాటి  బొంగురు గొంతు  విరహ వ్యవహారాలు.  ఆ లాగుడు పాటల కేసెట్లో సూటుకేసులో పోసిస్తే సరి.. ఇహ ఆ బెళగావుఁ-సతారా మార్కు  భాషా తగువులన్నీ ఇట్టే సమసిపోతాయ్. తమిళమా.. తెలుగా ఏది ప్రాచీన భాష? అన్న కీచులాటలన్నీ పక్కన పెట్టేస్తారు. దేశమంతటా అప్పుడు వాడుకలో ఉందేది ఒకే ఒక భాష. అదే  ఆడమ్ అండ్ ఈవ్ పుట్టుకతో పాటు పుట్టుకొచ్చిన ఘోష. అదే  అత్యంత ప్రాచీనం.. అంతకన్నా అధునాతనం. ఏ మరాఠాకు బీహారీకి మధ్యన పనికిమాలిన పొరపొచ్చలు రావు. త్యాగం మినహా మరేదీ కోరుకోదు అసలు సిసలు ప్రేమ! జనాలను కొల్లగొట్టి తరాలకు సరిపడా కూడబెట్టుకోవాలన్న తాపత్రయం దానంతటదే పెద్ద ప్రయత్నమేం లేకుండానే పెద్దమనుషుల మనసుల్లో నుంచీ  సులువుగా సమసిపోతుంది. కుంభకోణమంటే అప్పుడు జనలాలకు తటాలుమని తట్టేది తమిళనాడులోని ఊరు పేరు మాత్రమే! ప్రస్తుతం పాలిటిక్సులో ప్రతీ క్షణం మోతెక్కిపోతోన్న  కుంభకోణాల ఊసులకు ఇహ ఆస్కారమే ఉండదు. వారసులే దేశాన్నేలుతున్నారన్న రుసరుసలు  ఇహ ఏ సైడు నుంచి వచ్చినా  ఓటరు చెప్పుతీసుకుంటాడు. నిజంగా పెద్దపండుగే కదా బాబాయ్! .కుంభకోణాలు, కుమ్ములాటలు, వెన్నుపోట్లు, వెన్నముద్దలు రాయడాల్లాంటివన్నీ ఇహ గత పాలకుల ఖాతాల్లోనుంచి హఠాత్తుగా నిద్ర లేచొచ్చే పిశాచాలు కాబోవు. ర.మ రాజ్యం పార్టీ లక్ష్యం విస్తరించే కొద్దీ ‘అది కావాలి.. ఇది కావాలి’ అనే డిమాండ్లు వాటంతటవే అణిగిపోతాయి. పై పెచ్చు ‘ఇదిచ్చేస్తాం.. అదిచ్చేస్తాం! పుచ్చుకోకుంటే చంపి పాతరేస్తాం’ లాంటి త్యాగనినాదాలే కర్ణభేరులదిరి పోయేటట్లు మిన్నుముట్టేస్తాయి.  రామరాజ్యంలో కూడా సాధించలేని ఇంకెన్నో ఈ తరహా చమత్కారాలన్నీ మా ‘ర.మ రాజ్యం’ పాలనలోకొస్తే సులువుగా సాధించుకోవచ్చు బాబాయ్!   ఇప్పుడు జరిగే హక్కుల పోరాటాలన్నీ ఠక్కుమని ఒక్కసారే మూతబడితే.. ధర్ర్నా చౌకులో ఖాళీ అయిన  ప్రతీ అంగుళమూ ప్రేమ పక్షులకు కేటాయించేటందుకు సులువవుతుంది.  ప్రేమ మాత్రమే తప్పించి పగ, కక్ష, కార్పణ్యాల్లాంటి  దులక్షణాలేవీ మచ్చుక్కైనా కంటబడని ఆ భయంకరమైన శాంతి భద్రతల అదుపుకు నీ లాంటి సీనియర్  సీజనల్ పొలిటీషియన్సు పాపం.. తట్టుకుంటారో .. లేదో! వుయ్ పిటీ యూ బాబాయ్!’
‘గురజాడగారి గిర్రాయి టైపు లెచ్చర్ల తంతును మించిపోయిందిరా నీ వాగ్ధాటంతా! ఇన్నేసి న్యూసు పేపర్లు, న్యూసెన్సు టీవీ ఛానల్సు  క్రమం తప్పకుండా చూసే నాకే  నిర్గుండె పడేటట్లుందే  నీ భావి భారత రాజకీయ ఊహా చిత్రం! ఇహ  తన మానానికి  తాను కామ్ గా తిని తొంగునే  ఆమ్ ఆద్మీ పాపం  మీ ప్రేమగాళ్ల ధాటికి ఎట్లా తట్టుకుంటాడో ఏంటో.. పాపం! ఐ పిటీ ది ఓటర్! మూవీ, టీవీ మార్కెట్లకంటే ఈ ప్రేమలూ.. దోమలూ ఓ .కే! మూడు పూటలా మెక్కేందుకు కూడు.. మంచమెక్కి తెల్లారే దాకా తొంగునేందుకు ఓ గూడు ఉంటే చాలు.. అబ్బో అదే ఓ పెద్ద పండుగని సంబరపడిపోయే బక్కోళ్లకు ఈ ప్రేమలూ, చీమల పార్టీలెందుకబ్బీ.. చీదర కాకపోతే! పిచ్చాళ్లన్ని మదపిచ్చాళ్లను చేసేసి మీ పబ్బం గడుపుకునేందుకు ముందుకు తెచ్చిన ఎత్తుగడలా ఉందే ఈ కొత్త తరహా పార్టీ!’
‘ఏళ్ల బట్టీ బూర్జువా పార్టీల తత్వం  బాగా వంటబట్టిన నీ బోటి ముసలి డొక్కులకి ప్రేమంటే ముందులో కాస్తంత డోకే వస్తుందిలే! బట్ వుయ్ డోంట్ కేర్! బోల్డుగా చెప్పాలంటే నేటి జనాలకి మా   ‘రతీ మన్మధ రాజ్యం’ దే ది బెస్ట్ మ్యానిఫెస్టో! ఇప్పుడు నడిచేవన్నీ పక్కా కుల రాజకీయాలకు పక్కలు పరిచే  పార్టీలే కదా బాబాయ్? కులం కత  వదిలేయ్.. ఉపకులం ఊసైనా ఎత్తకుండా మంత్రాంగ నడపలేని పార్టీలే కదా మీవన్నీ? ప్రేమజీవుల కసలు కుల మతాలనే సతమతాలేవీ ఉండవు. జాతి అడ్డూ ఆపూ లేకుండా పురోగమించాలంటే  మా రతీ మన్మథ రాజ్యం పార్టీ లక్ష్యాలే చివరికి గతి’
‘ఏంటి బాబూ అంతలావు మీ లక్ష్యాలు?’
‘ప్రేమ కోసం జీవితాలను ఫణం పెట్టిన అమర జీవులు దేవదా, పారు; ఏంటొనీ క్లియోపాట్రా; సలీం అనార్కలీ. ఆ ప్రేమ జూవుల విగ్రహాలని పార్లమెంటు ప్రాంగణంలో ప్రతిష్టించాలి. పసివగ్గులక్కూడా ప్రేమకథలను గూర్చి ఉగ్గుపాలతో మరీ రంగరించి గొంతులో పోయాలి. సిగ్గు ఎగ్గుల్లేకుండా ప్రేమించుకోవాలంటే ప్రాధమిక దశ నుంచే లైలా మజ్నూల్లాంటి లవ్ బర్డ్స్ చరిత్రలు పాఠ్యప్రణాళికల్లో చేర్చి తీరాలి.  ప్రేమ కథాచిత్రాలను మాత్రమే నిర్మించే విధంగా సినిమాటోగ్రఫీ చట్టాలలొ సవరణలు చేపట్టాలి. ప్రేమను కించపరిచే ఏ కళారూపాన్నైనా పర్మినెంటుగా బహిష్కరించే సెక్షన్లు  ఐ.పి.సి కోడుల్లో చొప్పించాలి. ప్రేమ విరోధులకు విధించే శిక్షలు తతిమ్మా ప్రణయద్వేషులకు వణుకు పుట్టించేటంత కఠినాతి కఠినంగా ఉండి తీరాలి. ప్రేమ వివాహాలను ప్రభుత్వాలే స్వంత ఖర్చుతో భారీగా జరిపించాలి.  ప్రేమపక్షుల విహారానికి అనుకూలమైన స్థలాలను ప్రభుత్వాలే సమీకరించాలి. ప్యారిస్ పార్కుల్ని తలదన్నే పార్కులుగా  అభివృద్ధి పరచాలి.  విఫల ప్రేమికులకు సరికొత్త ప్రేమికులు దొరికే వరకు ప్రభుత్వాలే ‘వియోగభత్యం’ కింద మందూ..మాకులకు నెల నెలా ఇంతని చెల్లించాలి. ప్లాపైన ప్రేమ చిత్రనిర్మాతలకు ఉద్దీపన పథకాలు.. రేంటింగు తగ్గిన ప్రేమ సోపులకు  భారీ సబ్సిడీలు.. బడ్జెట్లల్లో కేటాయించాలి. విఫల ప్రేమికులు పునఃప్రేమకు తాము చేసే సర్వ ప్రయత్నాలు పునః విఫలమై, పూర్తి విరక్తితో ఆత్మాహుతి తలపదితే .. దూకి చచ్చేందుకు సరిపడా  లోతైన కాలువలు తవ్వించాలి.  తల పెట్టుకుని పడుకునేందుకు ప్రత్యేక రైలు పట్టాలు ఏర్పాటు చేసి, వేళకు రైళ్లు ఆ ట్రాకుల మీదుగా పోయే ఏర్పాట్లు చేసితీరాలి. ప్రేమికుల చేత పళ్లు రాలగొట్టించుకొనే ఔత్సాహిక ప్రేమికులకు  ‘ప్రేమశ్రీ’పథకం కింద ఉచిత  చికిత్సలు, దంత వైద్యశాలలు తక్షణమే ఏర్పాటు చేసితీరాలి. అన్నట్లు నూతన ప్రేమికులకు పరిమితిలేని ఉచిత సెల్ ఫోన్ కాల్స్ సౌకర్యం విధిగా ప్రభుత్వాలే కల్పిస్తే మరీ మంచిది.’
‘బాగుందిరా అబ్బాయ్ నీ ప్రేమ పార్టి సంబడం. కానీ నాదో బుల్లి సందేహం.  ఈ ప్రేమా.. దోమా..  వాలకం చూస్తుంటే ఇదేదో మొన్నటి గురువారం నాటి ప్రేమికుల దినోత్సవ తర్వాతొచ్చిన పూనకంలాగా ఉందే!  మరా రోజు నుంచే మీరీ పార్టీ అట్టముక్కలూ,, జెండా గుడ్డపీలకలు పట్టుకు రోడ్ల మీదకొచ్చిపడుండాలి కదా!  మధ్యలో ఈ రెండు రోజుల సందూ ఎందుకు  తీసుకున్నట్లో?!’
‘అర్థమవుతూనే ఉందిలే బాబాయ్ నీ వెటకారపు కూతలూ!  సమాధానం చెప్పాల్సిన అవసరం మాకు బొత్తిగా లేదు. కానీ సైలెంటుగా ఉండిపోతే అసలే అలుసుగా చూసే మీ పెద్దోళ్లకి మరీ పులుసులో ముక్కలక్కిందక్కూడా పనికిరాకుండా పోతామనే బదులిస్తున్నా!   మాది మీ లాంటి ‘కావలి కుక్కల’ బాపతు పార్టీ కాదు. కావలింతల పార్టీ.  ఎవర్ని ఎప్పుడు ఎక్కడ ఎంత గాఠ్ఠిగా  వాటేసుకోవాలో.. ఎవర్ని ఎట్లా చూసీ చూడనత్లు  దాటేసుకు ‘అలా ముందుకు పోవాలో’ .. ఆ ప్లానింగూ పాడుతో  రవ్వంత ఆలీసెం అయింది.. అంతే!’
‘కొయ్!.. కొయ్ రా నా రాజా! ప్రేమికుల రోజునే  మీ అట్టముక్కలు, గుడ్డపీలికల హంగామాతో ఏ పార్టీ దొడ్డిగోడ చీకట్లో  దూకుతూ పట్టుబడిపోతే    ఆ భజరంగ భళులూ, రాంబంటు దళాలా.. ఆ గుంపులెవో  నిజంగానే మీ ఇద్దరికీ అక్కడికక్కడే పొత్తు కరిపించేసి   కొంపలు ముంచేస్తారన్న కదట్రా  బెంగ! హ్హా.. హ్హా.. హ్హా! ప్రేమల పార్టీ  ఒహ వైపూ! దొంగప్రేమల పార్టీలు మరో వైపూ!  ఏడు దశాబ్దాల బట్టి ఇద్దరి మధ్యన నలిగి చస్తున్నది మాత్రం పాపం.. మనసులో ఏముందో బైటికి గట్టిగా చెప్పుకునే శక్తి లేని మన పౌరుడు!
ఐ పిటి దిస్ ఓటర్.. రా అబ్బీ!’
***
రచన: మణికుమారి గోవిందరాజుల
 స్వాతీ… చెప్తే అర్థం చేసుకో… ఆ అమ్మాయి చాలా తెలివితేటలు కలది. అదే కాక మనవాడికి తగినజోడి అవుతుంది కూడాను” అప్పటికి చాలా సేపటినుండి నచ్చ చెప్తున్నాడు శేఖరం.
 “అంత మాత్రం జోడీ మనవాడికి ఎలానూ దొరుకుతుంది. ఇలా చిన్నపిల్లను ఒప్పుకుని వయసొచ్చేదాకా ఎదురు చూడక్కరలేదు. ఎట్టి పరిస్తితుల్లోనూ నేను ఒప్పుకోను” ఖరాకండిగా చెప్పింది స్వాతి.
 “ఇప్పుడు నీకు అర్థం కావటం లేదు. ఆ అమ్మాయి మన కాలేజ్ లో మూడేళ్ళుగా టాపర్ గా ఉంటున్నది. ఎన్ని కల్చరల్ సోషల్ ఆక్టివిటీస్ లోనో చాలా చురుగ్గా ఉంటుంది. మన కాలేజీకే గొప్ప పేరు తీసుకువస్తుంది. ఈ ఏడాది ఆగు. నువే ఒప్పుకుంటావు” చిరాగ్గా బయటికి వెళ్ళిపోయాడు శేఖరం.
 “ఏంటి అర్థమయ్యేది? ఎందులోనూ తమతో సరితూగని ఆ అమ్మాయిని చేసుకునే ఖర్మ నా కొడుక్కెందుకు?” కోపంగా గొణుక్కున్నది స్వాతి.
 అక్కడే ఉండి ఆ సంభాషణ వింటున్న దక్ష “అమ్మా ఎవరి సంబంధం గురించి” అడిగింది.
 “మీ కాలేజీలో చదువుతున్నదే ధృతి అని, ఆ అమ్మాయిని మీ అన్నయ్యకు అడగాలని మీ నాన్న కోరిక”
 ఒక్కసారిగా అదిరిపడి లేచింది దక్ష “ఏంటీ ఆ ధృతినా? అమ్మా! నేనస్సలే ఒప్పుకోను” కోపంగా అన్నది.
 “నేను మాత్రం ఒప్పుకుంటున్నానా? మీ నాన్నకు ఆ పిల్ల మీద బాగా ఉన్నది. ఆ అమ్మాయి కాలేజీలో చేరినప్పటినుండి ఆ పొగడ్తలు వినలేక చచ్చిపోతున్నాను. ఇప్పుడేమో ఆపిల్లను తీసుకొచ్చి మన నెత్తి మీద కూర్చోపెడతారట”
 “అమ్మా! కాలేజీలో కూడా ఆ అమ్మాయి ఏది చెబితే అది వెంటనే ఓకే చేస్తారు నాన్న. కాలేజీలో టాపర్ కదా, యూనియన్ లో లేకపోయినా అది ఇచ్చిన సజెషన్స్ వాళ్ళు కూడా ఒప్పుకుంటారు” అక్కసుగా అన్నది దక్ష.
 “ఇక ఇంట్లో చేరిందంటే మన మాట కూడా వినరు మీ నాన్న. ఇది జరిగేది కాదులే… నువు కంగారు పడకు”
 దక్షకు కాలేజీలో చేరిన కొత్తల్లో జరిగిన గొడవ గుర్తొచ్చింది.
 అప్పటికి కాలేజీ మొదలయ్యి వారం గడిచింది. రాగింగులూ అవీ కాస్త తగ్గుముఖం పట్టాయి. ఇక అదే చివరి రోజు. ధృతీ వాళ్ళ బ్యాచ్ రాగింగ్ ని ఎక్స్ట్రీం కాకుండా మానిటరింగ్ చేస్తున్నారు. అందరూ కూడా పరిధిలోనే ఎంజాయ్ చేస్తున్నారు. ఇంతలో అప్పుడే వచ్చిన దక్ష మీద పడింది వాళ్ళ దృష్టి.
 “హే దక్షా! ఆగు… ఇప్పుడు మేము చెప్పినట్లు నువు చేసి వెళ్ళాలి. ఒక సీనియర్ దక్షను ఆపాడు.
 “నన్ను ఆపటానికి మీరెవరు? నేనెవరో తెలుసా? ఒక్క మాట చెప్పానంటే అందరూ ఇంటి ముఖం పదతారు” తనంతటి దాన్ని ఆపారని కోపంగా అన్నది దక్ష. అంతకు ముందు రాగింగ్ చేసినపుడు బానే ఎంజాయ్ చేసింది. కాని ఆ రోజు అక్కడే కూర్చుని చాక్లెట్ తింటూ ఫ్రెండ్స్ తో కబుర్లు చెప్తున్న ధృతిని చూడగానే, ఆమె గురించి అందరూ చెప్పుకుంటున్న మాటలు గుర్తొచ్చి, ధృతి ముందు తన ప్రతాపం చూపించాలని అలా మాట్లాడింది.
 సాధారణంగా కాలేజీలో కొత్తగా ఎవరైనా ముఖ్యమైన వాళ్ళు చేరితే వాళ్ళ బయోడేటా అంతా కలెక్ట్ చేసి ఉంచుకుంటారు స్టూడెంట్స్. అదీ కాక తన ఐడెంటిటీ దాచుకోవాలని దక్ష అనుకోకపోవడం వల్ల కూడా ఆమె ఎవరో కాలేజ్ మొత్తం తెలుసు.
 చాక్లెట్ తింటున్న ధృతి “లెట్ హర్ గో” అన్నట్లు సైగ చేసింది.
 “ఇది రాగింగ్ టైం అమ్మా! మేము చాలా సింపుల్ వే చేయమని అడుగుతున్నాము. ఓకే ఇష్టం లేకపోతే యు కాన్ గో” పక్కకి తొలిగారు అందరూ.
 దక్ష ఇగో దెబ్బతిన్నది. వాళ్ళేదో భయపడి కాసేపు బతిమాలుతారు అనుకున్నది. అదీ కాక ధృతి సైగతో వాళ్ళు వదిలేసరికి ఇంకా ఫీల్ అయింది. “హూ…” అంటూ కదలబోయింది. ఫాస్ట్ గా తిరగడం లో అక్కడ కూర్చున్న ఒక అబ్బాయి కాలు తగిలి కిందపడబోయి నిలదొక్కుకున్నదే కాని చేతిలోని హ్యాండ్ బ్యాగ్ కింద పడింది. ఒకళ్ళిద్దరు కిసుక్కుమన్నారు మంచిపనయిందని. వాళ్ళ నవ్వులకు కోపం వచ్చిన దక్ష తనకు కాలు పిల్లాడిని ఈడ్చి చెంపమీద కొట్టింది. ఒక్కసారిగా నిశ్శబ్దం అలుముకున్నది అక్కడ. చెంపదెబ్బ తిన్న పిల్లాడు నిర్ఘాంతబోయి చెంప పట్టుకుని నిల్చుండిపోయాడు.
 “యూ బ్రూట్… నా జోలికి రావొద్దని చెప్పినా ఎందుకు వచ్చావు? రేపు కాలేజ్ మొహం చూడకుండా చేస్తాను” అన్నది కోపన్నంతా కళ్లతో చూపిస్తూ.
 నిజానికి ఆ పిల్లాడు ఫ్రెషర్. అందరితో పాటు రాగింగ్ ని ఎంజాయ్ చేస్తున్నాడు. ఆ మాటలకు భయపడిపోయి బిక్కమొహమేసి “నేనేమి చేయలేదు. మీ కాలే నాకు తగిలింది” చెప్పాడు.
 “డోంటాక్… రేపు చూడు” తర్జని చూపిస్తూ బెదిరించి కదలబోయింది. అదంతా చూస్తున్న ధృతి “మిస్ దక్షా ప్లీజ్… లిజెన్ హిమ్. అతనేమి చేయలేదంటున్నాడు కదా. ఇంతటితో ఇది వదిలేయ్. ఆ అబ్బాయి కొత్తగా చేరాడు. పాపం భయపడిపోతున్నాడు” నచ్చచెబుతున్నట్లుగా మాట్లాడింది.
 అసలే ధృతి మీద కోపంగా ఉన్న దక్ష ధృతి మాటలకు మరింత మండిపడింది. “నువ్వెవరే నాకు చెప్పటానికి” మాట తూలి ముందుకు కదిలింది. అందరూ షాక్ తిన్నారు. ధృతి అంటే కాలేజీలో అందరికీ ఒక రెస్పెక్ట్. అదీకాక సీనియర్ ని పట్టుకుని అలా అనేసరికి కొందరికి కోపం కూడా వచ్చింది. వెళ్ళబోతున్న దక్షని ఆపి ఏదో అనబోయారు. అంతా చూస్తున్న ధృతి వాళ్ళను ఆపింది. “దక్షా! అనవసరమైన గొడవ అవుతుంది. ప్లీజ్ అందరం కలిసి ఉండాల్సిన వాళ్ళం. నువెళ్ళు” అన్నది అనునయంగా.
 ఏదో అనబోయి తమాయించుకుని విస విసా వెళ్ళిపోయింది.
 నీరసపడ్ద అందరినీ ఉత్సాహపరచింది ధృతి.
 అది అంతటితో ఆగిందనుకున్నారు అందరూ. కాని మర్నాడు ఆ అబ్బాయికి నోటిస్ వచ్చేసరికి భయంతో ఏమి చేయాలో తెలీక ఎవరో చెప్తే ధృతి దగ్గరికి పరుగునా వచ్చాడు ఆ నోటీస్ పట్టుకుని. వెంటనే ధృతి యూనియన్ లీడర్ ని తీసుకుని మేనేజ్మెంట్ ని కలిసింది. అదే సమయం లో అక్కడికి వచ్చిన శేఖరం గారు విషయం తెలుసుకుని ఆ నోటీస్ క్యాన్సిల్ చేసారు. తనకు చెప్పకుండా తన కూతురైనా సరే అలాంటి నిర్ణయాలు తీసుకుంటే చాలా సీరియస్ యాక్షన్ తీసుకుంటానని ఆఫీస్ స్టాఫ్ ని మందలించారు. అది మొదటి దెబ్బ దక్షకు. ఆ తర్వాత కూడా అలా ఇగో హర్టయ్యే సంఘటనలు జరుగుతూనే ఉన్నాయి.
 “ధృతీ! కాలేజీలో నీతో పడుతున్న అవమానం చాలట్లేదని ఇంట్లో కూడా తయారవుదామని అనుకుంటున్నావా? నేను నిన్ను ఎట్టి పరిస్తితుల్లోనూ రానివ్వను” మనసులోనే శపధం చేసుకున్నది దక్ష.  
       ******************* 
 విశ్వ ధృతితో కాంటాక్ట్ లోనే ఉంటున్నాడు. రెండేళ్ళ చదువు పూర్తి చేసుకున్న విశ్వ అక్కడే పెద్ద కంపెనీలో మంచి ప్యాకేజీతో జాబ్ లో జాయిన్ అయ్యాడు. జాబ్ లో చేరే ముందు ఇండియా వచ్చినపుడు మళ్ళీ అడిగాడు విశ్వ ధృతిని. ఎట్టి పరిస్తితుల్లో డిగ్రీ పూర్తయ్యేదాకా ఏమీ చెప్పను అని ధృతి కచ్చితంగా చెప్పేసరికి ఇక ఆ విషయం ఎత్తలేదు. మంచి స్నేహితులుగా వాళ్ళ స్నేహం చక్కగా కొనసాగుతున్నది. మెయిల్స్ లో అతని భావుకత, హద్దులు దాటని అతని సంభాషణ ధృతిని ప్రతిసారీ మంత్ర ముగ్ధురాలిని చేస్తూనే ఉన్నది.
 ఆఖరి సంవత్సరం లో ఉన్న ధృతి కాలేజీలో మంచి పేరు తెచ్చుకున్నది. రకరకాలుగ ధృతి ఇస్తున్న సలహాలను మేనేజ్మెంట్ అంగీకరించి ఆచరణలో పెట్టడంతోకాలేజీకి కూడా గొప్ప పేరు వచ్చింది. ధృతి కంటే ఒక ఏడు తర్వాత చేరిన దక్షకు అది అస్సలు కొరుకుడు పడటం లేదు. కాని ఏమి అనడానికి లేకుండా తండ్రి సపోర్ట్ బాగ ఉన్న ధృతిని ఏమీ చేయలేకపోతున్నది. ఒక రకంగా అసూయా ఈర్ష్యలు ఆమెని బాగా ఆక్రమించుకుని ఉక్కిరిబిక్కిరి చేస్తున్నాయి. ఇప్పుడు దానికి తగ్గట్లుగా తండ్రి ఆమెని కోడలుగా తెచ్చుకుంటాననడం దక్ష కోపాన్ని తారాస్థాయికి తీసుకెళ్ళింది. ఆ కోపం దేనికి దారితీస్తుందో కాలమే చెప్పాలి. 
        *********************
సశేషం
