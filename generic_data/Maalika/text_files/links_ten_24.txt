రచన: కుమార్ జొన్నలగడ్డ

కాలనిశ్శబ్దపు పొరలలో నిద్రిస్తున్నా నేను
అమ్మ గర్భంలోని వెచ్చదనం ఆస్వాదిస్తున్నా నేను
నన్ను చూద్దామన్న అమ్మ తపనను చూస్తున్నా నేను
జాగు చేయను అమ్మా…నిన్ను చూడాలని వస్తున్నా నేను
అమ్మ రూపు పొంది నేను..మహాలక్ష్మి అన్న పిలుపు ఆస్వాదిస్తున్నా నేను
బుడి బుడి అడుగులతో గజ్జెల సవ్వడితొ అమ్మని మురిపిస్తున్నా నేను
కాలంతో పరుగిడుతూ వడివడిగా వయసుకొచ్చి బొమ్మనయ్యాను నేను
పొగాలము దాపురించ మగాడిదల మృగతృష్ణకు బలయ్యాను నేను
నిశ్శబ్దపు నిశీధిలో నిద్రిస్తున్నా నేను
సమాధి గోడల వెచ్చదనం ఆస్వాదిస్తున్నా నేను
లోకంలో ఆడవారికి రక్షణనిచ్చే ప్రదేశానికై వెదుకుతున్నా నేను
మాతృగర్భం సమాధి తల్పం మాత్రమే సరైన ప్రదేశాలని చెబుతున్నా నేను






  eakd
 

మాలిక పత్రిక పాఠక మిత్రులకు సాదర ఆహ్వానం.. మాలిక పత్రిక ఎప్పటికప్పుడు మంచి రచనలు అందించాలనే ప్రయత్నం చేస్తూ ఉంటుంది. దానికి మీ ఆదరణ కూడా లభిస్తుంది.. ధన్యవాదాలు..
చిరుజల్లులతో నగరాలు, మనసులు కూడా కాస్త చల్లబడ్డాయి కదా. మల్లెలు ఇంకొంతకాలం ఉంటామంటున్నాయి. మామిడిపళ్లు ఇక సెలవు అంటున్నాయి. వర్షపు జల్లులలో తడిసిన మొక్కలు రంగురంగుల పువ్వులతో ప్రకృతి పులకించబోతూ ఉంది. రాబోయే బోనాల పండుగ మనమందరం సంతోషంగా జరుపుకోవాలని మనస్ఫూర్తిగా కోరుకుంటున్నాము.
మరొక ముఖ్యవిషయం మీతో పంచుకోవాలనుకుంటున్నాము. రచయిత్రి శ్రీమతి మణికుమారి గోవిందరాజులగారు గత సంవత్సరకాలంగా మాలిక పత్రికలో ధృతి పేరుతో సీరియల్ రాస్తున్నారు. ఈ సిరియల్ ఎంతోమంది పాఠకుల అభిమానాన్ని సంపాదించుకుంది. ధృతి సీరియల్ ఈ సంచికలో చివరిభాగం వచ్చింది. మరో కొత్త సీరియల్ వచ్చే నెలలో వస్తుందేమో చూద్దాం.
మీ రచనలు పంపవలసిన చిరునామా: maalikapatrika@gmail.com
 
ఈ జులై మాసపు సంచికలో మీకోసం అందిస్తోన్న విశేషాలు:
 
1. ధృతి – 13
 
2.మోదుగపూలు – 12
 
3.చంద్రోదయం 30
 
4.తాత్పర్యం – దృష్టి
 
5.కంభంపాటి కథలు – భూలోక రహస్యం
 
6.పరవశానికి పాత(ర) కథలు – మంచులో మనిద్దరం
 
7.అమ్మమ్మ – 37
 
8.వెంటాడే కథలు – 10
 
9.ఆ చేత్తో..
 
10.బద్ధకపు అలవాటు.
 
11.“గవి గంగాధరేశ్వరుడు” బెంగుళూర్
 
12.ప్రకృతి మాత
 
13.అవును.. గాలిమేడలే.. అయితేనేమి..?
14.మకరద్వజుడు
15.కార్టూన్స్ – CSK
 
16.కార్టూన్స్ – భోగా పురుషోత్తం
 
ఆఖరు భాగం
రచన: మణికుమారి గోవిందరాజుల
ఆ రోజు రాత్రి అన్నం తింటున్నప్పుడు చెప్పింది తాను చేసిన ఘనకార్యం.
 నిర్ఘాంతపోయి చూస్తుండిపోయింది తులసి.
“అదేంటే? ఇప్పుడు వద్దు అనుకున్నాముగా? పరీక్షలు దగ్గరకొస్తుండగా నీకిది అవసరమా? దీని పర్యవసానం నీ చదువు మీద పడితే నువు ఎంత డిస్ట్రబ్ అవుతావు? ఇప్పుడు నీ పిలక వాళ్ళ చేతుల్లో ఉన్నది” లబలబలాడింది.
“అమ్మా! ఆయనది అంత చీప్ మెంటాలిటీ కాదు. నువ్వేమీ కంగారు పడకు. ఇప్పుడు నేనేమీ చెప్పకపోతే, అది నేను ఒప్పుకున్నట్లుగా వాళ్ళు భావిస్తే? అదింకా కష్టం అమ్మా…. కూల్ మా కూల్”
“అమ్మ అంటున్నదని కాదు కానీ నువు చేసింది కరెక్ట్ కాదు అమ్మడూ…నీ భవిష్యత్తు రిస్క్ లో పెట్టినట్లు అయింది కదా? అయినా నాకు ఒకటి అర్థం కాలేదు. అఫ్కోర్స్…. ఎప్పటికీ నీ నిర్ణయాన్ని మేము గౌరవిస్తాము. కానీ ఈ సంబంధం ఎందుకు వద్దనుకున్నావు? నీ కారణాలేంటి?” కుతూహలంగా అడిగాడు దినేష్.
కొద్దిసేపు మౌనంగా ఉన్నది ధృతి. తర్వాత “నాన్నా! పెళ్ళి అంటే అబ్బాయి, అమ్మాయి ఒక బంధంతో ఒకటవడమే కాదు. వెళ్ళిన అమ్మాయి ఆ ఇంట్లో ఒదిగిపోవాలి. ఇంటికి వచ్చిన అమ్మాయి ఈ ఇంటి బిడ్డ అని ఆ ఇంటివాళ్ళు దగ్గరికి తీసుకోవాలి. అంతే కాని కొడుకు వేరు, కోడలు వేరు అనుకోకూడదు. ఏ ఒక్క వ్యక్తీ ఫ్లాలెస్ ఉండరు. తప్పులుంటాయి. ప్రతిసారీ ఆ తప్పుల్ని ఎత్తి చూపకూడదు. అమ్మా! నువ్వూ బామ్మా ఎలా ఉంటారు? మీ ఇద్దరూ అత్తా కోడళ్ళలా ఉండరు. ఫ్రెండ్స్ లా ఉంటారు. . హాయిగా నవ్వుకుంటూ కబుర్లు చెప్పుకుంటూ ఉంటారు. అలా అని మీ ఇద్దరూ హండ్రెడ్ పర్సెంట్ కరెక్ట్ కాదు. తప్పుల్ని మరచిపోతున్నారు అంతే. నాన్న మీ ఇద్దరిలో ఎవర్నీ సపోర్ట్ చేయడు. అందుకని మీకు మీరే సర్దుకుంటున్నారు. అందువల్ల పిల్లలమైన మేము బామ్మతో సంతోషంగా ఉండగలుగుతున్నాము. నాన్నా! అత్తా కోడళ్ళకు పడకపోవడం వల్ల, నలిగిపోతున్న మా ఫ్రెండ్స్, వాళ్ళింట్లో జరుగుతున్న గందరగోళం చెప్తుంటే భయమేస్తుంది” తండ్రి భుజం మీద తల వాల్చింది.
“అందరిళ్ళల్లో అలా ఎందుకు ఉంటుంది తల్లీ?”
“నాన్నా! అందరు మగవాళ్ళూ నీలా ఎందుకు ఉండరు? నన్ను మహరాణిలా చూసుకుంటావు. నువు ఇచ్చిన ధైర్యమే నా బలం. నేను ఏ తప్పు చేసినా ఆ తప్పేంటో, ఎందుకు చేయకూడదో చెప్తావే కాని దండించవు. ఆడపిల్లలకు తండ్రే మొదటి స్నేహితుడు. ఆ స్నేహం బలంగా ఉండాలంటే తండ్రి ఎంత ఉన్నతుడై ఉండాలి? థాంక్యూ నాన్నా ఫర్ ఎవ్రీథింగ్…”
“అంతే తల్లీ… అంతే! ఎంతైనా మీ ఇద్దరూ ఒకటి. నేనొక్కదాన్ని ఒకటి” నిష్టూరంగా అన్నది తులసి.
“అవును నాకు మా నాన్న తర్వాతే అన్నీ. నువెప్పుడూ అలా ఉండకు… ఇలా ఉండకు… అంటూ ఉంటావు… కానీ నాన్నో… అలా ఎందుకు ఉండకూదదో… ఇలా ఎందుకు ఉండాలో చెప్తారు. అదీ పెంపకమంటె…” వెక్కిరించింది తల్లిని.
తండ్రిని కావిటేసుకున్నట్లుగా కూర్చుని, తండ్రి మీద ప్రేమతో వెలిగిపోతున్న కూతుర్ని చూస్తుంటే అపురూపంగా అనిపించింది. గభాల్న తింటున్నదల్లా లేచి వచ్చి కూతుర్ని ఎడమ చేత్తో దగ్గరికి తీసుకుని నుదుటిమీద ముద్దు పెట్టుకున్నది. “అదృష్టవతురాలివి బంగారం” అంటూ…
“అమ్మా! నువు కూడా మంచిదానివేలే…” కరుణిస్తున్నట్లుగా అని నవ్వింది.
“ఇంతకూ ఎందుకు వద్దనుకున్నావో చెప్పలేదు” గుర్తు చేసాడు దినేష్.
“నాన్నా శేఖరం గారు నిజంగా చాలా మంచివారు. కాని ఒకసారి కొడుక్కు పెళ్ళయ్యాక, ప్రపంచానికి మాత్రమే మంచివారుగా మిగిలి పోతారు”
“ఏవొచ్చిందే… పెళ్ళై కాపురం చేసేదానిలా మాట్లాడుతున్నావు”
“అమ్మా! చుట్టూ ఉన్న ప్రపంచం చూస్తూ కొద్దిగా ఆలోచించగలిగితే మనకే అన్నీ తెలిసిపోతాయి. శేఖరం గారు నిజంగా గొప్ప వ్యక్తి. కాని ఆయన భార్య, చాలా గర్వం, కింది వాళ్ళని మనుషులుగా చూడలేని తత్వం కల ఆవిడ. ఇక వాళ్ళ అమ్మాయి దక్ష… చాలా అసూయా, కోపం, అహంకారం మూర్తీభవించిన విగ్రహం. ఇక వారి అబ్బాయిని మనం చూడలేదు. మనం చూస్తున్నదీ, మనకు తెలిసినదీ వాళ్ళ ఆస్తి ఒక్కటే. రేపు నేను అక్కడికి వెళ్ళాక, ఏమన్నా తేడా వస్తే ఆయనా,, భార్యా, కొడుకు వేపే ఉంటారు కానీ, ఇంటిపెద్దగా, మామగారిగా, నిజం ఎటువేపు ఉందని తెలుసుకోరు… కోడలినైన నన్ను సపోర్ట్ చేయరు…” ఆశ్చర్యంగా చూడసాగింది కూతుర్ని తులసి.
“నీకెన్నేళ్లే?. . . ముదినాపసానిలా మాట్లాడుతున్నావు?”
“అమ్మా! నాకు ఊహ తెలిసినప్పటినుండి నా పెళ్ళి గురించి మాట్లాడుకుంటున్నారు. మీరేంటిలే… ఏ ఆడపిల్ల తలితండ్రులయినా అలానే మాట్లాడుకుంటారు. కాని చాలా మంది ఆడపిల్లలు ఆ కబుర్లన్నీ వింటూ కలల లోకంలో విహరిస్తూ, ఊహల్లో తెలిపోతుంటారు. ఏ రాజకుమారుడో గుర్రం మీద వచ్చి తనను తీసుకెళ్తాడని. మళ్లీ ఇదెలా తెలుసు అనకు… మా ఫ్రెండ్స్ అనుకుంటుంటే విన్నాను. అందువల్ల చుట్టూ గమనించటం మొదలు పెట్టాను. అదీ నాన్నా… అందుకని వద్దు అనుకున్నాను. నాకు ఆ మాత్రం స్వతంత్రం ఉందనే అనుకుంటున్నాను”
“నీకెప్పుడూ ఆ స్వేచ్ఛ ఉన్నది. కాని పెళ్ళంటేనే లాటరీ లాంటిది. మనకెంతో తెలుసు అనుకున్న వాళ్ళల్లో కూడా పెళ్ళయ్యాక కొత్త వ్యక్తిని చూడొచ్చు. పెళ్ళికి ముందున్న ప్రయారిటీస్ పెళ్ళయ్యాక మారొచ్చు. ‘నన్ను ఎంతో ప్రేమిస్తాడు’ అని నువు అనుకున్నవాడు పెళ్ళయ్యాక నీలో తప్పులు చూసి నిన్ను ద్వేషించొచ్చు. నిన్ను భయపెట్టడం కాదు, కాని ఇవన్నీ ఆలోచిస్తూ ఉంటే నీకు పెళ్ళెలా అవుతుంది? ఈ మధ్య అదేంటి…? లివ్ ఇన్ రిలేషన్ షిప్ అని వస్తోంది కదా… అలా ఏళ్ళు కలిసి ఉండి, ఎంతో అర్థం చేసుకున్నామని అనుకుని కూడా పెళ్ళి అయిన వెంటనే విడాకులు తీసుకున్న వాళ్ళున్నారు”
“మంచివారు అనుకుని పెళ్ళి చేసుకోవడం వేరు… మంచివారు కాదు అని తెలిసి కూడా పెళ్ళి చేసుకోవాలని అనుకోవడం వేరు మై డియర్ ఫాదర్” నవ్వుతూ తేల్చేసి “నిద్ర వస్తోంది… నేను వెళ్తున్నాను. గుడ్ నైట్ అని చెప్పేసి వెళ్లిపోతున్న ధృతి వంకే విస్మయంగా చూస్తుండిపోయారు ఇద్దరూ.
******
డ్రామా రిహార్సల్స్ తో, ఆటల ప్రాక్టీస్, పాటల సందడితో కాలేజీ అంతా హడావుడిగా ఉన్నది. ధృతి ఈ సారి సెలెక్ట్ చేసుకున్న డ్యాన్స్ కి ప్రాక్టీస్ చాలా శ్రద్ధగా చేసుకుంటున్నది. రోజులు చాలా ఫాస్ట్ గా గడుస్తున్నాయి.
విశ్వ ఫోన్ చేసాడు ప్రోగ్రాం రోజు తాను వస్తున్నా అని. “మొదటి సంవత్సరం నీ డ్యాన్స్ అందరినీ మైమరపించింది. ఇది లాస్ట్ కాబట్టి నేను మిస్ అయ్యే చాన్సే లేదు. అదీ కాక ఏదో ఒకటి తేల్చుకునే పోతాను. ఈ టెన్షన్ నేను తట్టుకోలేకపోతున్నాను” అని కూడా అన్నాడు.
ఆరోజే ప్రోగ్రాం. విశ్వ ముందువరసలో కూర్చున్నాడు. ఇంకా ప్రోగ్రామ్స్ మొదలు కాలేదు స్టేజ్ వెనకాల నుండి తొంగి చూసింది. విశ్వ నవ్వుతూ చేయి ఊపి థమ్సప్ చూపించాడు. తాను కూడా నవ్వి విశ్వ పక్కనచూసింది తల్లీ తండ్రీ ఇంకా రాలేదు. వెనకాల ఉన్న గ్రీన్ రూం లోకి వెళ్ళింది. అందరూ వాళ్ల వాళ్ల ప్రోగ్రామ్స్ కోసం రడీ అవుతున్నారు. “అక్కా నువెంత అందంగా ఉన్నావో తెలుసా” జూనియర్ ఒకమ్మాయి అడ్మైరింగ్ గా చూస్తూ చెప్పింది. “థాంక్స్ రా డియర్… నువు కూడా సూపర్ ఉన్నావు” తిరిగి మెచ్చుకున్నది.
“అందరూ రడీనా? ఇంకో అరగంటలో మొదలవబోతున్నది ప్రోగ్రాం”
“యస్…” అందరూ ఉత్సాహంగా అరిచారు.
ఎదురుగా ఉన్న పెద్ద అద్దంలో తనని తాను చూసుకున్నది. ఎరుపూ ఆకుపచ్చ కాంబినేషన్ లోని భరతనాట్యం డ్రెస్ లో తనకు తానే ఎంతో అందంగా కనపడింది.
“నువు దిష్టి తీయించుకోవాలోయ్” ఫ్రెండ్స్ మెచ్చుకోలుగా చూస్తూ అన్నారు.
“మీరంతా కూడాను” వాళ్లకు చెప్పి మళ్లీ స్తేజ్ వెనక్కి వచ్చి బయటికి చూసింది. విశ్వ ఫ్రెండ్స్ తో మాట్లాడుతూ ఉన్నాడు. తన వాళ్ళెవరూ కనపడలేదు.
“ఏమయింది వీళ్ళకు?” మనసులో విసుక్కుని తల్లికి చేద్దామని ఫోన్ తీసేసరికి సైలెంట్లో ఉన్న ఫోన్ బ్లింక్ అవుతున్నది. లేట్ అయిందని చేసినట్లున్నారు అనుకుని ఆన్ చేసేసరికి అటునుండి తల్లి “ధృతీ… ధృతీ …” అంటున్నది కాని ఏడుపు దానిని డామినేట్ చేస్తున్నది.
కంగారుతో కాళ్ళూ చేతులు ఆడలేదు ధృతికి. “అమ్మా! అమ్మా! ఏమైంది? ఇంకా రాలేదేంటి?”
“ధృతీ… అర్తీ కార్తీ ఇంకా ఇంటికి రాలేదు. స్కూల్లో అడిగితే ఎప్పుడో వెళ్ళిపోయారని చెప్పారు. అందుకే మేము ఇంకా రాలేదు” ఫోన్ లాక్కున్న బామ్మ చెప్పింది.
కంగారు తగ్గింది ధృతికి. “అంతేనా… ఫ్రెండ్స్ ఇంటికి వెళ్ళుంటారు. వస్తారులే బామ్మా… దానికేనా అమ్మ ఏడుస్తున్నది. అమ్మ మరీనూ. మీరు తొందరగా వచ్చేయండి. ” ఫోన్ పెట్టేయబోయింది.
“ఫోన్ పెట్టకే… ఏదో ఉత్తరం కూడా వచ్చిందట. మీ నాన్న తలకాయ పట్టుకుని కూర్చున్నాడు. నీతో ఏదో మాట్లాడాలట. తొందరగా వచ్చెయ్యి” ఏడుస్తూనే చెప్పింది బామ్మ.
మతిపోయినట్లైంది ధృతికి. “ఆ…” అన్న అరుపు నోట్లోనుండి రాబోయింది. కాని ఇప్పుడు తానెటువంటి స్టెప్ తీసుకున్నా ఎన్నోరోజులనుండి అందరూ పడుతున్న కష్టం వృధా అవుతుంది. అలా అని ఏమి జరగనట్లు మామూలుగా డ్యాన్స్ చేయలేదు. ఎవర్నీ కంగారు పెట్టకుండా బయటపడాలి. ఎలా? ఒక్క క్షణం ఆలోచించి విశ్వకు ఫోన్ చేసింది. “విశ్వ… అర్జెంటుగా ఇంటికి వెళ్ళాలి. నన్ను తీసుకెళ్ళు. నువు కారు తీసుకుని ఎక్జిట్ దగ్గరికి వచ్చెయ్యి. నేనొస్తాను. ఎవరికీ ఏమీ చెప్పకు. ఒక్కడివే రా” ఏమి జరిగింది అనిఅడిగేదానికి సమాధానం చెప్పకుండా మళ్లీ గ్రీన్ రూం లోకి వచ్చి తనతో పాటున్న ప్రోగ్రాం కో ఆర్డినేటర్ ని బయటికి రమ్మని పిలిచింది. ఆ అమ్మాయి బయటికి రాగానే “వాసవీ నేను అర్జెంట్ పని వచ్చి ఇంటికి వెళ్తున్నాను. నా ఐటెం సమయం వచ్చినప్పుడు లాస్ట్ కి అని అనౌన్స్ చేయి. ఎవరికీ ఏమీ చెప్పకు” “ఏమయింది ధృతీ” అని వెనకనుండి పిలుస్తున్నా పట్టించుకోకుండా, అక్కడున్న షాల్ అందుకుని, నిండా ముసుగులాగా వేసుకుని పరుగునా వెనక దోవ గుండా బయటికి వచ్చింది…
అప్పటికే విశ్వ కార్ అన్ చేసి రడీగా ఉన్నాడు. “ఏమయింది ధృతీ? ఎందుకు ఇంత కంగారుగా బయలు దేరావు?” కారు స్టడీగా డ్రైవ్ చేస్తూనే అనునయంగా అడిగాడు విశ్వ.
“ఆర్తీ, కార్తీ మధ్యాహ్నం నుండి ఇంటికి రాలేదట విశ్వా. ఏదో ఉత్తరం కూడా వచ్చింది. నువు రా అని చెప్పింది బామ్మ అంతే. ఇంకా ఏమీ తెలీదు. అందుకే ఎవరికీ చెప్పకుండా ఇంటికి బయలు దేరాను” చెప్తుందగానే మనసులో ఏదో అనుమానం పొడసూపినట్లయింది “దీని వెనుక శేఖరం గారి హస్తమేమన్నా ఉండి ఉంటుందా?” అని. “ఛ. . ఇంత తక్కువగా ఆలోచిస్తున్నా ఏమిటి?” ఆ ఆలోచనను విరమించుకున్నది.
కారు ఇంటి ముందు ఆగగానే పరుగునా లోపలికి వెళ్ళింది ధృతి. కారు పార్క్ చేసి వెనకే వెళ్ళాడు విశ్వ. కూతుర్ని చూస్తూనే “ధృతీ! ఏమీ కాదన్నావు… చూడు ఏమి జరిగిందో? ఆ పెద్దాయనే ఏదో చేసుంటాడు” ఏడుస్తూ వచ్చి కూతుర్ని పట్టుకున్నది.
“అమ్మా! అలా ఏమీ జరగదు. శివకు కబురు చేసారా?” తల్లిని పట్టుకుంటూనే తండ్రిని అడిగింది.
“వాడు ఆ పని మీదే వెళ్ళాడు” చెప్పింది బామ్మ.
“ఏదీ ఆ ఉత్తరం?” అడిగింది ధృతి.
“శివ తీసుకెళ్ళాడు” చెప్పాడు దినేష్.
ఇంటికి వస్తూనే అక్కా అంటూ ఎదురొచ్చే తమ్ముడూ, చెల్లి కనపడకపోయేసరికి చాలా దుఃఖం వచ్చింది. ఈడేరిన ఆడపిల్లని ఏ దుర్మార్గులు తీసుకెళ్ళారో…రోజూ పేపర్లో చూస్తున్న వార్తలు భయపెట్టాయి. వాడు ఆకలికి అసలే ఉండలేడు. పొద్దున్న అనగా వెళ్ళిన పిల్లలకు ఏమన్నా తినడానికి పెట్టారో లేదో? తల్చుకుంటున్నకొద్దీ కడుపులోనుండి ఏడుపు తన్నుకుని వచ్చింది. పెద్దంగా ఏడుస్తూ కూలబడిపోయింది. అప్పటివరకూ రకరకాలుగా పిల్లల్ని తల్చుకుంటూ కళ్లనీళ్ళు పెట్టుకుంటున్న పూర్ణిమ, తన దుఃఖం మర్చిపోయి, పరుగునా వచ్చి కూతుర్ని పొదివి పట్టుకున్నది. బామ్మ అయితే పిల్లలు ఇంటికి రాలేదన్న సంగతి తెలిసినప్పటినుండి పచ్చి మంచినీళ్ళు ముట్టలేదు.
“ఇదంతా ఆయనే చేయించిఉంటాడు. అయినా పెద్దవాళ్ళతో మనకెందుకు చెప్పు? పనివేళా వెళ్ళి నాకిష్టం లేదని చెప్పొచ్చావు. ఇప్పుడు చూడు ఏమయిందో?” ఏడుస్తూనే అన్నది పూర్ణిమ.
“అయినా చిన్నపిల్లల్ని ఎత్తుకెళ్ళడమేంటి? పద వెళ్ళి ఆయన్నే నిలదీద్దాం? ఇదేనా పెద్దరికం అని” ఏడుపు ఎటెళ్ళిందొ? కోపంతో మొహం ఎర్రబారింది పూర్ణిమకు.
“అమ్మా! తొందరపడకు. ఆయన అలాంటి వారు కాదు. నాలుగు సంవత్సరాలుగా ఆయన్ని చూస్తున్నాను. కాదు కాబట్టే నేను వెళ్ళి ధైర్యంగా చెప్పగలిగాను” తన బాధను అణచుకుంటూ తల్లిని ఊరడించింది ధృతి.
“అమ్మ అన్నది కూడా ఆలోచించాలి ధృతీ. పెద్దవారు. నువు అన్న మాటలకు హర్ట్ అయి ఉండొచ్చు. ఆ బాధతో ఏమైనా చేయొచ్చేమో” సాలోచనగా అన్నాడు దినేష్. పడుతున్న బాధ దినేష్ ని సక్రమంగా ఆలోచించనివ్వటం లేదు.
తల అడ్డంగా ఊపింది ధృతి. “ సర్ ది అంత చిన్న మనస్తత్వం కాదు నాన్నా. నువున్న పరిస్తితుల్లొ నువలా అంటున్నావే కాని నిజం నీకు తెలీదా?. . . . ” మాట్లాడుతుండగానే పోలిసులొస్తున్నారు అంటూ గుసగుసలు మొదలయ్యాయి.
ఫోన్ లో ధృతి చెప్పినదాన్ని బట్టి ఆ పెద్దాయన కాలేజీ ఫౌండర్ శేఖరం గారే అయ్యుంటారని అనుకున్నాడు విశ్వ. కాని ఆయన అలాంటి మనిషి కాదు. ఎక్కడో ఏదో పొరబాటు జరిగింది అని కూడా అనుకుని జరుగుతున్నది గమనించ సాగాడు.
ఇంతలో శివతో పాటు ఇతర స్టాఫ్ లోపలికి వచ్చారు.
“అమ్మా! ఏమి జరిగిందో చెప్తారా? అంతా శివ చెప్పినా మీ ద్వారా వినడం రూల్ కదా?” ఇనస్పెక్టర్ ప్రకాష్ పూర్ణిమ దగ్గరకొచ్చి అడిగాడు.
“ఈ రోజు మా అమ్మాయి ధృతి కాలేజీలో ఆనివర్సరీ ప్రోగ్రాం కి వెళ్ళాలి. పిల్లలకు తొందరగా రావాలి అని చెప్పాను. వాళ్ళ క్లాస్ టీచర్ కి ఫోన్ చేసి ఇంటికి పంపించమని రిక్వెస్ట్ చేసి, పర్మిషన్ తీసుకున్నాను. రోజూ స్కూల్ కి ఇద్దరూ సైకిళ్ళమీదే వెళతారు. మేము రడీ అయ్యాక కూడా వాళ్ళింకా రాలేదు. స్కూల్ కి వెళ్ళి అడిగితే వాళ్ల టీచర్ చెప్పింది, నేను అడిగిన సమయానికే వాళ్ళు ఇంటికి బయలుదేరారు అని. అప్పుడు శివకు కబురు చేసాను. ఇక ఆ తర్వాతది అంతా మీకు తెలిసే ఉంటుంది”
“మీకు ఎవరన్నా శత్రువులున్నారా సర్” దినేష్ వేపు తిరిగి అడిగాడు ప్రకాష్.
“మాకు శత్రువులు ఉండే అవకాశం కూడా లేదు. మాది చాలా మామూలు కుటుంబం” స్పష్టం చేసాడు దినేష్.
“మేము వచ్చేప్పుడే స్కూలు చుట్టుపక్కల విచారించి వస్తున్నాము. వాళ్ళు మామూలు రూట్లోనే వచ్చారట కాని మధ్యలో ప్యాంటూ షర్టు వేసుకున్న అమ్మాయి మాస్క్, గాగుల్స్ పెట్టుకుని ఉన్నదట…వచ్చి వాళ్లకేదో చెప్ప్పిందట, వీళ్ళు కాసేపు తల అడ్దంగా ఊపి ఏదో అన్నారట. కాని ఆ వ్యక్తి ఫోన్ లో ఏదో చూపించేసరికి, సైకిళ్ళు పక్కనే ఉన్న షాప్ ముందు పెట్టి, ఆమెతో వెళ్ళి పోయారట. అంతవరకు చూసినతను చెప్పాడు. అక్కడి సీ సీ కెమెరాలన్నీ చూసాము. ఎందులోనూ వాళ్లతో పాటు కొత్తవాళ్లు లేరు” చెప్పాడు శివ.
ఏదో హడావుడి జరుగుతున్నదని చుట్టుపక్కల వాళ్లంతా వచ్చారు. అప్పటికి సమయం రాత్రి పది అయింది. విషయం తెలిసి చిన్నగా కాలేజీ స్టూడెంట్స్ ఒక్కొక్కరూ రాసాగారు.
“అవునూ… ఉత్తరం అన్నారు కదా? ఏది శివా?” అడిగింది ధృతి.
“చేతి రాత ఎక్స్పర్ట్ కి ఇచ్చి వచ్చాను. దానిలో పెద్దగా ఏమీ లేదు. రాత్రి పదకొండు గంటలకు ఎక్కడికి రావాలో చెప్తాము. మేము అడిగిన డబ్బు తీసుకు వచ్చి పిల్లల్ని తీసుకువెళ్ళమనీ, పోలీసులకు చెప్పారో చాలా భయంకరమైన పరిణామం చూడాల్సొస్తుందనీ రాసారు… వాళ్ళకు తెలీదు ఇంట్లోనే డిపార్ట్మెంట్ ఉన్నదని” చెప్పాడు శివ.
ఇంతలో ఒక పోలీసు వచ్చి శివకు సాల్యూట్ చేసి చేతికి ఒక కాగితం ఇచ్చాడు. “ఇదిగో ఇదే ఆ ఉత్తరం. చూడు” ధృతి చేతికిచ్చాడు శివ.
అది తెరిచి చదువుతుండగానే ధృతికి చాలా పరిచయమైన రాత లా అనిపించసాగింది. ఎక్కడ చూసానబ్బా? దీక్షగా దాన్నే చూస్తూ ఆలోచించసాగింది. ఇంతలో అందరూ పక్కకు తప్పుకుంటూ నమస్కారములు చెప్తుండగా శేఖరం గారు లోపలకు వచ్చారు.
“అమ్మా ధృతీ… నువు వస్తూ నాకు చెప్పాల్సింది. ఏమి జరిగింది అసలు? పోలీస్ డిపార్ట్మెంట్ లో మనకు తెలిసిన వాళ్ళున్నారు. కనుక్కుందాము భయపడకండి” ఇటు ధృతిని పలకరించి, అటుతిరిగి దినేష్ కి ధైర్యం చెప్పాడు శేఖరం.
దినేష్ కి శేఖరాన్ని చూస్తూనే చాలా కోపం వచ్చింది. కాని ధృతి సైగతో తల వంచుకున్నాడు.
ధృతికి సడన్గా గుర్తొచ్చింది అదెవరి రాతో. శివను దగ్గరకు పిలిచి అతని చెవిలో చిన్నగా ఏదో చెప్పింది. వెంటనే శివ గుమ్మం దగ్గరకు వెళ్ళి ఒక్కళ్ళు కూడా ఉండకుండా అందరినీ వెళ్ళిపొమ్మని హెచ్చరించాడు. అందర్నీ పంపేసరికి పది నిముషాల పైనే గడిచింది. విశ్వ, శేఖరం, శివ, కుటుంబ సభ్యులూ మాత్రమే మిగిలారు. శేఖరానికి ఏమీ అర్థం కావడం లేదు. అందర్నీ పంపి తనొక్కడినే ఎందుకు ఉంచారా అని. విశ్వను గుర్తు పట్టి పలకరింపుగా నవ్వాడు. విశ్వకు కూడా ఏమి జరుగుతున్నదీ అర్థం కావడం లేదు.
“సర్… ఈ చేతిరాతను మీరేమన్నా గుర్తుపట్తగలరేమో చూడండి” ధృతి లేచి లెటర్ ని శేఖరం చేతికి ఇచ్చింది.
చూస్తూనే గుర్తు పట్టాడు. మొహం అవమానంతో తెల్లగా పాలిపోయింది. “ధృతీ! ఇదీ…ఇదీ…”
“అవును సర్ ఇది దక్షదే… “నెమ్మదిగా అన్నది ధృతి.
పదినిమిషాలు నిశ్శబ్దంగా గడిచిపోయాయి. మంచినీళ్ళు కావాలన్నట్లుగా సైగ చేసారు. శివ వెళ్ళి నీళ్ళు తెచ్చి ఇచ్చాడు.
“సర్! ఒక్కసారి దక్షకు ఫోన్ చేసి ఎక్కడుందో కనుక్కోండి. మనం వెళ్దాము” ధృతికి అర్థమవుతున్నది ఆయన మనసులో చెలరేగుతున్న కల్లోలము.
“చిన్నదానివైనా నీకు చేతులెత్తి మొక్కాలి ధృతీ!. ఇప్పుడర్థమవుతున్నది నాకు. అందర్నీ ఎందుకు పంపించావో… ఇటువంటి సందర్భంలో ఇంకెవరన్నా అయితే నేను ఆత్మహత్య చేసుకోవాల్సిన పరిస్థితి వచ్చేది. నువు కాబట్టి అంత సంయమనంతో ఆలోచించావు” అంతటి మనిషీ అవమానభారంతో వణికిపోతున్నాడు.
“సర్! అంతమాట అనకండి. నాకు మీరేంటో తెలుసు. మీరంటే నాకు ఎనలేని గౌరవము. మొదలు పిల్లల్ని తెచ్చుకుందాము” అనునయంగా శేఖరం చేతులు పట్టుకుని చెప్పింది.
“దక్షా! ఎక్కడున్నావు?”
“ఇంట్లోనే నాన్నా!” ఫోన్ పెట్తేసి శివ వేపు చూసాడు. వందేళ్లు మీదపడ్డట్లుగా అయిన ఆయన్ని చూస్తే అక్కడున్న అందరికీ జాలేసింది.
“సర్ ! దక్ష ఇంట్లోనే ఉన్నది కాబట్టి మీరు ముందెళ్ళండి. వెళ్ళి తనను నెమ్మదిగా అడగండి. చెప్పకపోతే నేను వస్తాను. అప్పటివరకు బయట ఉంటాను. పదండి వెళదాము.
“అమ్మా! వెళ్ళి తమ్ముణ్నీ, చెల్లెల్నీ తీసుకొస్తాము. వంట చేయి… బాగా ఆకలిగా ఉన్నది. రాగానే తిందాము” తల్లికి చెప్పి వారితో పాటు కారెక్కింది. మనసులోని కంగారూ, బాధా తగ్గి రిలాక్స్ గా ఉన్నది ధృతి.
“సర్! దక్షకు ఎందుకో మొదటినుండీ నేనంటే పడదు. అయినా కాని ఇలా చేస్తుందని కలలో కూడా అనుకోలేదు” కారెక్కాక అన్నది ధృతి.
కారెక్కిన దగ్గరనుండి ధృతి చేయి వదల్లేదు శేఖరం. శివ డ్రైవింగ్ చేస్తుండగా పక్కన విశ్వ కూర్చున్నాడు. వెనక వీరిద్దరూ కూర్చున్నారు.
ఇంటిదగ్గరకొచ్చాక ముగ్గురూ కార్లోనే ఉండగా శేఖరం ఒక్కడే లోపలికి వెళ్ళాడు. ముందుగదిలోనే దక్ష ఉన్నది. సీరియస్ గా దక్ష వేపు చూసి జేబులో నుండి ఆమె రాసిన ఉత్తరం తీసి ఇచ్చాడు. అది చూడగానే కూర్చున్నదల్లా భయంతో లేచి నిల్చుంది. “ఎక్కడ పిల్లలు?” సీరియస్ గా అడిగాడు. భయంతో వణికిపోతున్నది దక్ష. కుదిరితే పారిపోదామా అన్నట్లుగా ఉన్నది. ఇక ఏమి చెప్పినా లాభం లేదని అర్థమయింది. చెప్పటానికి నోట్లోంచి మాట రావడం లేదు. మౌనంగా తన బెడ్ రూం చూపించింది. లోపలికి వెళ్ళి చూస్తే పిల్లలు మంచం మీద నిద్రపోతున్నట్లుగా పడుకుని ఉన్నారు. వాళ్లను చూడగానే పోతున్న ఊపిరి వచ్చినట్లుగా అయింది.
తండ్రి పక్కనే నించున్న దక్షకి “క్లోరోఫాం కాలేజీనుండి…” చెప్పబోతున్నదల్లా ఒక్క క్షణం ఏమి జరిగిందో అర్థం కాలేదు. అర్థమయ్యేసరికి కోపంతో రుద్రుడిలా చూస్తున్న తండ్రికనపడ్డాడు. మందుతున్న చెంప తగిలిన దెబ్బని గుర్తు చేసింది. చెంప పట్టుకుని నిల్చున్న కూతుర్ని వదిలేసి, ధృతీ వాళ్లకు లోపలికి రమ్మని ఫోన్ చేసాడు.
****** 
“చిన్నప్పటినుండి నన్నే అందరూ మెచ్చుకోవటం చూసాను. మొదటి సారిగా నన్ను కాకుండా ధృతిని మెచ్చుకోవటం తట్టుకోలేకపోయాను. నాన్న కూడా ప్రతీ రోజు ధృతినే పొగిడేవాడు. అదీకాక ఇంటికోడలిగా కూడా చేసుకోవాలని అనుకుంటున్నాడు. ఏదో ఒకటి చేసి ధృతిని కించపరచాలని చాలా సార్లు ప్రయత్నించాను. కాని కుదరలేదు. ఈ రోజు ధృతి చేసే డ్యాన్స్ గురించి కాలేజీ మొత్తం చాలా గొప్పగా చెప్పుకుంటున్నది. అది కనక జరిగితే ఆ తర్వాత ఆమె వెళ్లేదాకా నేను అవి వింటూ ఉండాలి. ఈర్ష్య, అసూయ, ద్వేషం, జరిగిన అవమానాలు నన్ను పిచ్చిదాన్ని చేసాయి. ఎలాగో ఒకలా ఈడ్యాన్స్ ఆపితే చాలు అన్న ఉద్దేశ్యమే తప్ప పిల్లలకు హాని చేయాలన్న ఆలోచన నాకు లేదు. స్కూల్ దగ్గరకు వెళ్ళి, వాళ్ళను కలుసుకున్నాను. నేను వాళ్ళకు తెలీదు. అందుకే మొదలు రామని అన్నారు. కాని ఈ మధ్యాహ్నమే ధృతి ఫోన్ నుండి దొంగ తనంగా నేను ఇచ్చిన మెసేజ్ “ఈమెతో వచ్చేయండి. అమ్మావాళ్ళు వచ్చేసారు. మీ బట్టలు కూడా ఇక్కడే ఉన్నాయి” చూపించాను. దాంతో, వాళ్ళ అక్క ఫోన్ నంబర్ చూసి వెంటనే నాతో వచ్చారు. కార్లో పోతుండగానే ఇద్దరికీ క్లోరోఫాం వాసన చూపించాను. అమ్మ ఊరికెళ్ళిందని ఇంటికే తీసుకెళ్ళాను. ప్రోగ్రామ్స్ అన్నీ అయిపోయాక వాళ్లని ఇంట్లో అప్పచెప్పేద్దాము అనుకున్నాను. పోలీసులకు చెప్పొద్దంటే, చెప్పకుండా పదకొండు వరకు చూస్తారని, ఆ తర్వాత ఎక్కడో ఒకచోటికి పిలిచి వాళ్ళను అప్పగిద్దామని అనుకున్నాను. ధృతికి ఇలా దొరికిపోతానని అనుకోలేదు. ఇంకెవ్వరికీ తెలీదు. ఒక్కదాన్నే ఇదంతా చేసాను” తల వంచుకుని చెప్తున్న దక్షను కోపంగా చూడసాగారు అక్కడున్న అందరూ.
పిల్లలకు ఇంకా మత్తు వదల్లేదు వస్తూండగా దోవలో శేఖరానికి తెలిసిన డాక్టర్ దగ్గరకెళ్ళి చూపించుకుని, ప్రమాదం ఏమీ లేదని అనిపించుకుని వచ్చారు. రేపటికి కాని లేవరని చెప్పిన డాక్టర్, శేఖరాన్ని చూసి వేరే ప్రశ్నలేమీ అడగలేదు.
“అమ్మా! పూర్ణిమగారూ…దినేష్ గారూ… నా కూతురివల్ల, నా జీవితంలో నేను ఇంత అవమానం పాలవుతానని కలలో కూడా ఊహించలేదు. నా గుండె ఎంత బండదో చూడండి… ఇంత అవమానాన్ని తట్టుకుని బతికి ఉన్నాను. చేసిన తప్పుకి క్షమించమని అడిగే అర్హత కూడా నాకు లేదు. మీరే శిక్ష విధించినా అనుభవించడానికి నేను సిద్ధంగా ఉన్నాను” అవమాన భారం మనసునీ, శరీరాన్ని కృంగదీస్తుండగా చేతులు జోడించి అడుగుతున్న శేఖరాన్ని చూసి అక్కడ అందరికీ జాలేసింది.
“ఛ… ఛ… అలా అనకండి. తెలిసీ తెలియని చిన్నపిల్ల చేష్ట అది. ముఖ్యంగా పిల్లలు క్షేమంగా ఉన్నారు. అదే పదివేలు. మీమీద మాకు ఎలాంటి కోపమూ లేదు. మీరుకూడా మర్చిపోండి” అన్నాడు దినేష్.
“దక్షా… చెప్తున్నానని మళ్లీ నా మీద కోపంపెంచుకోకు. నువ్వు చేసిన ఈ పని వల్ల మేరునగ ధీరుడిలా ఉండి, ఎంతో పేరు ప్రఖ్యాతులు పొందిన, మీ నాన్నగారు ఎలా అయిపోయారో చూడు. నీ ఈర్ష్య నిన్ను దహించడమే కాకుండా, మీ నాన్న పరువు ప్రతిష్టల్ని కూడా లాగేసుకోబోయింది. అందుకే అంటారు. మంచి చేయడానికి ఆలోచించనక్కరలేదు. చెడు ఆలోచన వస్తే అలోచించకుండా తుడిచెయ్యాలి అని. ఇప్పుడు జరిగినది నువు మర్చిపో… నేను కూడా మర్చిపోతాను. మనం ఇక నుండి ఫ్రెండ్స్?” నవ్వుతూ చెయ్యి చాపిన ఆ చేతిని కళ్లకద్దుకున్నది దక్ష.
“సర్… మీరేమీ మనసులో పెట్టుకోకండి. విషయం మనను దాటి బయటికి పోదు. అర్థరాత్రి అయింది. మీరెళ్ళి రెస్ట్ తీసుకోండి” చెప్పింది ధృతి. దక్షతో అందరికీ క్షమార్పణ చెప్పించి, అందరికీ మరోసారి థాంక్స్ చెప్పి వెళ్లిపోయారు తండ్రీ కూతుళ్ళు.
“ఇక నేను వెళ్ళొస్తాను ధృతీ” చెప్పాడు విశ్వ. తల ఊపి అతనితో బయటికి వచ్చింది.
“థాంక్స్ విశ్వా…ఈ సమయంలో నువు పక్కన ఉండడం నాకు కొండంత ధైర్యాన్ని ఇచ్చింది…” కారులో కూర్చున్న అతనికి చెప్పింది.
“నేనేమి చేసాను ధృతీ? అంతా నువ్వే చేసావుగా”
“ఏమీ చెయ్యక్కరలేదు విశ్వా… మనసైనవాడు పక్కన ఉంటే ధైర్యం అదే వస్తుంది” చిలిపిగా నవ్వుతూ కన్ను కొట్టింది.
ఎన్నాళ్ళుగానో అడుగుతున్న ప్రశ్నకు సమాధానం దొరికినట్లైంది విశ్వకు….
******* 
రెండేళ్ళ తర్వాత యూఎస్ వేపు వెళ్తున్న విమానంలో ఉన్న విశ్వ “మేఘాలలో తేలిపోతున్నది” అంటూ హమ్ చేసుకుంటున్నాడు, తన భుజం మీద వాలి నిద్రపోతున్న భార్య ధృతిని చూస్తూ….
శుభం
రచన: సంధ్యా యల్లాప్రగడ

గిరిజన గ్రామంలో అందరు ఒకరికి ఒకరు సహాయం చేసుకోవటం అనేది గోండుల సంస్కృతిలో భాగం.  గ్రామంలో పెళ్లిళ్లు, పండుగలు అందరూ కలిసే చేసుకుంటూ ఉంటారు. అప్పుడప్పుడు ఒక గ్రామానికి, మరో గ్రామానికి మధ్య తగవులు వస్తాయి. మాములుగా వారి తగవులు వారు తమ గ్రామపంచాయితిలో తీర్చుకుంటారు. గ్రామాల మధ్య గొడవలకు కూడా మార్గం ఉంది. పది పన్నెండు గ్రామాలకి ఒక రాజు ఉంటాడు. వారి తగవులు తీరుస్తాడు ఆ రాజు. ఈ చిన్న రాజ్యాలతో కలసి ఒక పెద్ద రాజ్యం ఉండేది.
అలా గోండు రాజుల రాజ్యాలతో పాటు వారి వద్ద కొలాములు ప్రధానులుగా ఉండేవారు.
ఈ గోండులు భీమసేనునికి, హిడింబికీ పుట్టినవారని నమ్మకము. భీముని కుమారుడైన ఘటోత్కచుని పిల్లలు గోండులు. కాబట్టి వాళ్ళు రాజులు. ఘటోత్కచుని తమ్ముని కుమారులు కొలాంలు. వీరు గోండులకు ప్రధానులుగా ఉండేవారు.
14వ శతాబ్దం వరకు గోండుల వైభవం ప్రభ నడిచింది. అటుపై గోండుల మీదికి మరాఠీలు దండెత్తి వచ్చారు. కారణం మరాఠీలు, మొఘలాయిలను ఎదిరించడానికి కొంత సాయం కావాలి.
మొఘలాయిలతో యద్ధంలో కనుక ఓడితే అడివిలో ఆశ్రయం కావాలి. తిరిగి రాజ్యం సంపాదించుకోవటానికి వారికి సహాయం కావాలి. ఈ రెంటి కారణాల వలన వారు గొండులపై దండెత్తారు. గోండులు అలా మరాఠీలకు సామంతులైనా, సాయం అందించినా, అడవిలో సర్వ స్వతంత్రంగానే ఉన్నారు.
ఇలా సామంతులుగా మారిన గొండులకు మరాఠీలో ఏ ఇబ్బంది కలగలేదు, నిజాం రాజ్యం వచ్చేవరకు కూడా.
తదనంతరము భూస్వాములు, జమీందారులు వచ్చారు. బ్రిటీషువారు వచ్చారు. వీరందరి కన్ను అడవి మీద పడింది. అడవి కల్పతరువు. అటవీసంపద అపారం. ఆ అడవిలో కలప ప్రపంచం వ్యాప్తంగా నాణ్యత కలిగినదని పేరు పొందింది. అటువంటి కలప కోసం ఆటవికులకు అన్యాయం చెయ్యటం, మోసం చెయ్యటం నాగరికులకు సర్వ సాధారణమైంది.
గోండుల సంస్కృతి ప్రకారం గ్రామంలోని ప్రకృతి వనరులు, నీరు, భూమి, అడవి గ్రామం సొత్తు. వాటి నిర్వహణ, అధికారం బాధ్యత కేవలం ఆ గ్రామానిది, ఆ ఆదివాసులది. అయితే నిజాం ప్రభుత్వం వచ్చాక అధికారం నిజాంది, ఆయన ఏర్పాటు చేసిన గ్రామాధికారిదిగా మారింది. ఇది గిరిజనులకు మొదటి దెబ్బ.
అప్పడు సర్వ స్వతంత్ర గోండులు ఈ రెవిన్యూ అధికారికి బానిసగా మారుతారు. ఇలా చేసినా గిరిజనులు సహనం పాటించినా, భూస్వాములకు ఓపికలేదు.
వారికి గిరిజన భూముల మీద కన్ను పడింది. పోడు వ్యవసాయం చేసే గిరిజనులకు వారి వ్యవసాయం మీద పన్ను కట్టమని వారిని పీడించటం మొదలు పెట్టారు. కాదంటే వారిని తరిమి వెయ్యటం, రికార్డ్స్ లో అవన్నీ ప్రభుత్వ భూములని కానీ, భూస్వామివి అని కానీ రాయటం పరిపాటిగా మారింది. వారు రాసినవేమిటో ఈ గిరిజనులకు తెలియదు.
ఇదీ కాక వారి వద్దనుంచి అడవులు తీసెయ్యటానికన్నట్లుగా 1920 నుంచి రిజర్వు ఫారెస్ట్ అని ప్రకటించటం మొదలు పెట్టారు ప్రభుత్వాలు. సహజ అడవులతో పాటు నివాసయోగ్యం కాని అడవులను కూడా రిజర్వు క్రింద ప్రకటించారు. ఈ విధానం వలన గిరిజనులను అడవి నుంచి తరలించే యత్నం జరిగింది.
తాత ముత్తాతల కాలము నుంచి ఆ అడవినీ, ఆ నేల తల్లిని నమ్ముకున్న వీరిని, ఆ భూములు వదిలి వెళ్ళిపోమన్నది ఆనాటి ప్రభుత్వం. ముక్కుపచ్చలారని పసికందులను తల్లి ఒడి నుంచి లాగినట్లుగా ఈ ఆదివాసులను వారికి తెలిసిన అడవి నుంచి లాగివేసింది ఆనాటి ప్రభుత్వం. ఆ గిరిజనులకు ప్రత్యామ్నాయ ఏర్పాటులేవీ జరగలేదు. వారికి పునరావాసము కలిగించలేదు.
1940లో సంకేపల్లి అడవుల నుంచి వారిని వెళ్ళిపోమన్నారు. ఆ అడవులను రక్షితాడవులుగా ప్రకటించారు. గిరిజనులు సుర్దేపల్లికి తరలిపోయారు. వారిని అక్కడ్నుంచి కూడా పొమ్మని గెంటేశారు. గిరిజనులు ఈ గొడవలు భరించలేక జోడేఘన్‌గుట్టుల మీదికి వెళ్ళిపోయారు. అక్కడికి నరమానవులు కాలు పెట్టలేరు. కొన్ని దినాల తరువాత ఆ గుట్టల మీద కూడా ఉండకూడదని నిజాం హుకుం జారీచేశాడు.
గిరిజనులు కొమరం భీం నాయకత్వములో ప్రభుత్వం మీద తిరగపడ్డారు. “మా గ్రామం మా రాజ్యం” అన్న నినాదంతో కొమరం భీం గిరిజనులను ఏకం చెయ్యటానికి ప్రయత్నించాడు. అంతకు పూర్వమే మన్యంలో సీతారామరాజు చేసిన పోరాటం అతనిని ఈ తిరుగుబాటుకు ప్రోత్సహించింది. అతను గిరిజనులను ఏకం చేశాడు. కేవలం గోండులు, కొలామీలే కాదు అందరు ఆదివాసులు ఏకం కావాలని చెప్పేవాడు.
 పన్నెండు ఊర్ల గిరిజనులు ఏకం అయి తమ మానాన తాము బ్రతుకుతామని తిరుగుబాటు చేశారు.
వారికి పట్టాలిస్తామన్నది ప్రభుత్వము. పట్టాలు కాదు తాము నిజాం పాలనను అంగీకరించమని ప్రకటించారు గిరిజనులు. వారిని చర్చలకని పిలిచారు. కొమరం భీం తోపాటు కొందరు వస్తే వారిని చంపారని అంటారు.
వారు ప్రభుత్వ సైనికులను ఈటేలు, బరిసెలు తుపాకులతో ఎదిరించారంటారు. మొత్తానికి బాబేఝరి కురుక్షేత్రమైనది. జరిగిన పోరులో కొమరం భీం నెలకొరిగాడు. తరువాత గిరిజనులలో అలజడి రేగింది.
నిజాం ప్రభుత్వము ఆదివాసులను అణచలేమని తలచి ఆంగ్లేయుడైన మానవపరిణాము శాస్త్రవేత్త హెమన్‌డార్ఫను నియమించింది. ఆయన గిరిజనులతో తిరిగి, వారి మేలు కోసము ప్రభుత్వానికి కొన్ని సలహాలు సూచించారు. ఆ సూచనలు ఎన్ని పాటించారన్నది ప్రశ్న. ఆనాటి నుంచి గిరిజనులలో ఎదురుబాటుకు, ధైర్యానికి గుర్తుగా కొమరం భీంని కొలుస్తారు గిరిజనులు.
వివేక్‌ ఈ విషయాలను చొప్పిస్తూ హృద్యంగా మూడు అంకాలుగా నాటకం రాశాడు. అతను గోండు భాష వాచకం సహాయం తీసుకొని తను రాసిన నాటకాన్ని గోండులోనికి తర్జుమా చెయ్యటానికి ప్రయత్నించాడు. దానిని రాముకు చూపితే, అతను చూసి కొద్ది మార్పులు చేసి, సరి చేసి ఇచ్చాడు.
పాఠశాల పిల్లలు ఆ నాటకం చదివి ముచ్చటపడ్డారు. గిరిజనుల భాషకు లిపి లేనందున్న అది తెలుగులిపిలో రాశాడు వివేక్‌.
పిల్లలు ఎంతో ఉత్సాహంగా నాటకానికి ప్రిపేర్‌ అయ్యారు. రాజుసారుకు నాటకం ప్రదర్శించటానికి అనుమతి కూడా వచ్చినందున వివేక్ పిల్లలతో మరింతగా రిహర్సల్ వేయించటం మొదలెట్టాడు.
దీపావళి పండుగ వచ్చి వెళ్ళింది. ఊరిలో గుసాడి నృత్యాలు, ఆర్భాటాలు పండుగ వాతావరణం వివేక్‌ను ఎంతో ఉత్తేజపర్చింది.
అతనికి దీపావళి టపాసు తప్ప ఈ నృత్యగానాదులును సంగతి తెలియదు కాబట్టి అతనికి అన్నీ వింతలే.
పండగ రోజు టీచర్లు అందరూ మామిడిపల్లి ఊరి మధ్యనే గడిపారు, అవి చూస్తూ. పండగ హడావిడి ముగిసింది.
చలి పెరుగుతోంది. మామిడిపల్లిలో చలి ఎక్కువగా ఉంది, సిటీలో కన్నా. వివేక్‌కు స్వెట్టరు వేసుకోక తప్పటం లేదు. అతను స్వెట్టరు కూడా ఆదివారం సంతలోనే కొన్నాడు.
ఉదయం పూట తొలిమంచు పెరుగుతోంది. సూర్యుడి రాకను ఎంతగానో స్వాగతిస్తున్నాడు అతనందరిలాగానే. అతనికి గోండుల గురించి, కొలామిల గురించి తెలుసుకొని, వారి భాషను నేర్చుకోవటం వలన ఆత్మవిశ్వాసం పెరిగింది.
తన తండ్రి విషయం తెలుసుకోలేదన్న బెంగ మాత్రం పోలేదు.
***
డిసెంబరు పది తరువాత వివేక్‌, మధుసారుతో కలసి పిల్లలను తీసుకొని అంతర్జిల్లా పోటీలకు హైద్రాబాదు వెళ్ళాడు. వారంతా స్కూలు బస్సులో వెళ్ళారు. పిల్లలెంత ఎగ్జైటు అవుతున్నారో వివేక్‌ కూడా అంతగా ఎగ్జైటు అయ్యాడు. అతను మొదటిసారి గోండుభాషలో నాటకం రాయటం ఒకటైతే, అది ప్రదర్శనకు రావటం మరోఎత్తు, ఎలా అవుతుందో అన్న ఆందోళనా మరో కారణం.
పోటీలన్నీ రవీంద్రభారతిలో జరిగాయి. వారం రోజుల కార్యక్రమం అది.
మొదటి రోజున పిల్లలు చేసిన గుసాడి డ్యాన్సుకు ఎంతో ఆదరణ లభించింది. ఆ రోజు పత్రికలన్నీ ఈ నృత్యము గురించే రాశాయి. చివరి రోజున నాటకాలు. రాష్ట్ర చరిత్రలో మొట్టమొదటిసారి గోండు భాషలో ఆడుతున్న నాటకమని అందరి దృష్టిని ఆకర్షించింది. గిరిజనుల భాషయని, ఇంత వరకూ చెయ్యని ప్రయోగమని ఎంతగానో మొదటి రోజు నుంచి దాని గురించి ఎంతో ప్రచారం జరిగింది. గిరిజన శాఖా మంత్రి, గిరిజన శాఖా సెక్రట్రీ కూడా హజరవుతున్నారు. వివేక్, మధుసార్‌ ఆ రోజు ఆడిటోరియములో వస్తున్న అందరికీ నాటకము డైలాగులు తెలుగు తర్జుమాతో ఉన్న కాపీలు పంచారు. ప్రసాదరావుసార్‌ కూడా వచ్చారు.
మంత్రి కూడా వచ్చేశాడు. ఇంక నాటకము మొదలవటమే తరువాయి.
తెర తీశారు. 
మొదటి అంకంలో
ఉపోద్ఘాతము.
గిరిజనుల గురించి వారి ఆచార వ్యవహారాల గురించి. వారికి అడవి ఎంత ముఖ్యమైనదో… వివరిస్తూ కొన్ని డైలాగులు చెప్పారు.
గిరిజనులు అడవుల్లో సంతోషముగా ఉంటారు. వారికి వృధాగా చెట్టు కొట్టటము, అన్యాయం చెయ్యటము రాదు. చెట్టును, పుట్టను, పక్షిని ప్రేమిస్తాడు ఆదివాసి. 
రెండవ అంకం మొదలవుతుంది.
అడవిలో సంపదకు చాలా డిమాండ్ ఉందని, కాని గిరిజనులు ఆ అడవి కలపను తాకనివ్వరని భూస్వాములు, నిజాం మాట్లాడుకుంటారు. ఆదివాసులను తొలగించాలని, కొత్త చట్టాలు తెస్తారు. బ్రిటీషు వాళ్ళు నిజాంతో కలసి ఆదివాసులను గెంటేస్తారు.
ఆదివాసులు చిన్నపిల్లలతో, ముసలివారితో ఏడుస్తూ మరోచోటకు వెడతారు. ఆ సంఘటనను ఒక పాట హృదయవిదారకమైన సంగీతము మధ్యన నటించారు.
వారిని తిరిగి తిరిగి గెంటుతూ ఉంటే వారిలో ఒక నాయకుడు ఉద్భవిస్తాడు.
“అందరం తిరగబడుదాం. రండి “మన గ్రామం-మన రాజ్యం” అంటాడు.
మాడవ అంకం
గ్రామస్థులలో మాటలు. అందరూ ఏకం కావటం, నిజాం పోలిసులతో మాటలు.
యుద్ధంలోకి మరలుతుందది.
అటు నుంచి ఇటు నించి తుపాకులు. సైన్యం అందర్ని కాల్చి వెళ్ళిపోతుంది.
కొమరం భీం “మన గ్రామం- మన రాజ్యం” అంటూ నేలకొరుగుతాడు.
“కొమరం భీం నేలకొరిగాడు. వేలాది గోండు ప్రజల కలలరూపం భీం నేలకొరిగాడు.. ఆదివాసుల ఊపిరి భీం నేలకొరిగాడు… భూమిని ప్రేమించినోడు, ప్రజలను ప్రేమించినోడు నేడు భీం నేలకొరిగాడు… గోండు వీరుడు నేలకొరిగాడు… అన్యాయం అంతం కావటానికి తుపాకీ తప్పదన్న వీరుడు నేలకొరిగాడు… అంటూ తెర వెనుకగా గంభీరమైన కంఠం గోండు భాషలో పలికింది…
“భీమకు చావు లేదు… గోండు వీరుడు భీం అంటే మనిషి కాదు… భీం అంటే ఒక్క మనిషి కాదు. భీం అంటే పన్నెండు గ్రామాలు కాదు… భీం అంటే ఆదివాసులు… భీం అంటే గోండు జాతి… భీం అంటే నాగలి దున్నే రైతు… ఆకాశం… గాలీ… అడివితల్లి…జలపాతం.. భీం అంటే ఎగిరేజండా… భీం అంటే మోదుగపూలు..
భీంకు చావులేదు…” అంటూ నాటకం సమాప్తం అయింది. తెర పడింది.
ఆడిటోరియంలో ఒక ఉద్వేగపూరిత నిశబ్ధం అలుముకుంది. 
ఇంకా వుంది
రచన: మన్నెం శారద
స్వాతి బద్ధకంగా పడుకొంది.
సారథి ఆమె నుదుటమీద చెయ్యేసి “జ్వరం లేదే!” అన్నాడు.
“నాకేమిటోగా వుందండి” అంది అతనికి దగ్గరగా జరిగి పడుకొంటూ.
“పడుకొంటే అలాగే వుంటుంది. లే. లేచి కాఫీ త్రాగు. అదే పోతుంది.”
“అబ్బా! నన్ను కాస్సేపు పడుకోనివ్వండి. నాకిప్పుడే లేవాలని లేదు” అంది గారంగా.
“సరే! కాఫీ నేనే తెస్తానుండు”సారథి కాఫీ స్వయంగా కలుపుకొచ్చేడు.
ఆమె అయిష్టంగా త్రాగి వెంటనే వాంతి చేస్కుంది.
“అదేమిటి? లోపల జ్వరమేమో. రెడీ అవ్వు, డాక్టరు దగ్గరకు వెళదాం” అంటూ గాభరా పెట్టేసేడు సారథి.
“మరేం ఫర్వాలేదు. మీకు బ్యాంక్ టైమవుతోంది. మరీ బాగుండకపోతే సాయంత్రం వెళ్లొచ్చు”అందామె నీరసంగా నవ్వుతూ.
ఆమె మాటలకి సారథికి కోపం వచ్చేసింది. “నేనెప్పుడు పోతానా అని చూస్తావ్. నీకు బాగోలేదుగా, సెలవు పెట్టి సేవ చేద్దామని!” అన్నాడు బుంగమూతి పెట్టి.
“ఎప్పుడూ సెలవు పెట్టాలనే ధ్యాస. నా కోసం సెలవు పెట్టింది చాలు. ఇంక జాగ్రత్తగా ఉద్యోగం చెయ్యండి. నన్నెలాగూ ఉద్యోగం మానిపించేసారు. ఈ ఇంటికి తమరే ఆధారం” అంది నవ్వుతూ.
అతను విసుక్కుంటూనే తయారయి బయలుదేరేడు.
ఆమె బాల్కనీలోకొచ్చి “టాటా” చెప్పింది.
సారథి వెనక్కి తిరిగి చెయ్యి వూపి నవ్వుతూ వెళ్ళేడు.
జానకమ్మ అరుగు మీద కూర్చుని ఆ యిద్దర్నే మార్చి మార్చి చూస్తోంది.
స్వాతి అప్రయత్నంగా అటువైపు చూసింది.
“పనయ్యిందా?” జానకమ్మ పలకరింపు.
అయిందన్నట్లు తలూపింది స్వాతి.
అంతే, జానకమ్మ పైకొచ్చేసింది.
స్వాతికి ఏం తోచలేదు సారథి వెళ్ళిపోతే. నానీ కాన్వెంటు చాలా దూరం. రిక్షాలో వెళతాడు. సాయంత్రానికి కాని రాడు.
స్వాతి జానకమ్మని కూర్చోమని చెప్పి కాఫీ ఇచ్చింది. కాఫీ కప్పు ఆత్రంగా అందుకొని “నువ్వు తెచ్చుకోలేదేం?” అంది ఆప్యాయత గుమ్మరిస్తూ.
“నాకు సహించడం లేదండి పిన్నిగారూ. ప్రొద్దుట ఆయన బలవంతంగా యిస్తే వాంతి కూడా అయింది.”
జాంకమ్మ కళ్లు పెద్దవి చేసి చూసింది. ఆ వెంటనే “వేవిళ్లా?” అంది ఆరాగా.
స్వాతికి ఒళ్ళు ఝల్లుమంది. ఆ వెంతనే ఆలోచనలో పడింది. నిజమే. తనకెప్పుడూ వాంతులు కానే కావు. సరిగ్గా నానీ కడుపులో పడ్డప్పుడు సరిగ్గా యిలాగే వికారం మొదలయింది. అంటే మళ్ళీ ఇప్పుడు తను తల్లి కాబోతుందన్నమాట. సారథి వింటే ఎగిరి గంతేస్తాడు.
“ఏమిటి ఆలోచిస్తున్నావు? నే చెప్పింది నిజమే కదూ” అంది జానకమ్మ ఆలోచనలో పడ్డ స్వాతిని దీక్షగా చూస్తూ.
“నిజమేనండి. నాకూ అనుమానంగానే వుంది” అంది స్వాతి సిగ్గుపడుతూ.
“నీ తెలివితేటలు నా మొహంలా వున్నాయి. ఇదేవన్నా మొదటిసారా తెలియకపోవటానికి బావుంది వరస” అంది మూతి తిప్పుతూ జానకమ్మ.
స్వాతి ఆ మాటలకి సిగ్గుపడి తల దించుకొంది.
అంతసేపు ఆమెలో చోటు చేసుకొన్న ఆనందం రెక్కలు విప్పుకొని ఎగిరిపోయింది.
“చూస్తుంటే నీ వరస కనాలనే వున్నట్లుంది” అంది జానకమ్మ ఈసడింపుగా.
ఆమె ఆశ్చర్యంగా చూసింది.
“అంటే?” అంది అమాయకంగా.
జానకమ్మ బుగ్గలు నొక్కుకుని గుమ్మంవైపు చూస్తూ “అబ్బాయి ఇప్పుడు రాడుగా?” అంది అనుమానంగా.
“రారు”
“నీ అమాయకత్వం కూల. ఇతగాడే శాశ్వతం అనుకుంటున్నావేమో. మోజు తీరేవరకు మగాళ్ళు అందలాలెక్కిస్తారు. ఆ తర్వాత పాతాళంలోకి గిరాటేస్తారు. అతనికి నువ్వూ, నీకు అతనూ అవసరం. అంతవరకే. పిచ్చిదానిలా పూర్తిగా నమ్మితే నీకూ, నీ కొడుక్కి చిప్ప యిచ్చి పంపుతాడు” అంది జాంకమ్మ చేతులు తిప్పుతూ.
“మీరు చెప్పేది నాకర్ధం కావటంలేదు పిన్నిగారూ!” అంది స్వాతి ఆందొళనగా.
“హవ్వ! ఇంకా విడదీసి చెప్పాలా? నీలాంటి తెలివితక్కువదానికి చెప్పకపోతే నిలువునా గోతిలోకి దిగుతుంది. నానీ అంటే నీకు ప్రేమేనా?” అంది జానకమ్మ సూటిగా.
“అదేం ప్రశ్న పిన్నిగారూ. వాడంటే ప్రాణం అని మీకు తెలియదూ?” అంది స్వాతి.
“అందుకే మరి చెబుతూంట. వాడికేమన్నా అయితే, వాడు అనాధలా బ్రతికితే నీ ప్రాణం ఒప్పుతుందా?”
స్వాతి కళ్లు ఆందోళనతో రెపరెపలాడేయి.
“చూసేవా. చిన్నమాటకే నీ తల్లి హృదయం యెలా తల్లడిల్లిపోతుందో? ఆడజన్మ ఎత్తేను. నాకు తెలుసే తల్లీ. కడుపుకోత” అని నిట్టూర్చింది జానకమ్మ.
జానకమ్మ చెప్పబోతున్నదేంటో స్వాతికి యెంత మాత్రమూ అర్ధం కాలేదు.
జానకమ్మ అకస్మాత్తుగా గొంతు తగ్గించేసింది. “నువ్వు పిల్లల్ని కనటం అతనికి బాగానే వుంటుంది. ఆ తర్వాత నానీ ముఖం చూస్తాడనుకున్నావా?. ఎంతయినా కన్న సంతానం మీద వున్న మమకారం సవతిపిల్లల మీద వుంటుందనుకున్నావా? అందులో మగవాళ్ళు కనపడరు! వాళ్లకున్నంత యీర్ష్య మరెవ్వరికీ వుండదు. నీ కళ్ళెదుట నానీకి ఒక భోగం, రేపు పుట్టేవాడికి మరో భోగం జరిగితే నువ్వు సహించగలవా?వాడు కుక్కలా ఓ పక్కకి ఒదిగుంటే నీ తల్లి ప్రాణం గిలగిలలాడదూ? ఇందులో ఎవర్ని కాదనగలవు. ఎవర్ని వదులుకోగలవు? నోరు మూసుకుని చూస్తూ వుండాల్సిందే. ఇప్పుడు  చూపిస్తున్న ప్రేమ, శ్రద్ధా నీటిమీది రాతల్లా తేలిపోతాయి.ఆలోచించుకో. నేనెంతమందిని చూడలేదు, ఎన్ని వినలేదు?” అంది.
స్వాతి హృదయం తల్లడిల్లిపోయింది.
ఆమె కళ్లలో నానీ దిక్కులేనట్లు, దీనంగా నిలబడినట్లు కన్పించి ఆమె హృదయం బాధతో గిలగిలలాడింది.
అదే అదను చూసి ఆమె హృదయంపై గట్టి దెబ్బ కొట్టింది జానకమ్మ. “గుట్టుచప్పుడు కాకుండా తీయించేసుకో! లేకుంటే నే చెప్పిన గతే పడుతుంది” అంది ఠక్కున.
స్వాతి బెదిరిపోయినట్లు చూసి “ఆయనకి తెలిస్తే” అంది.
“నీ పిచ్చి కూలినట్టే వుంది. ప్రతీదీ మగమహారాజులకి చెప్పే చేస్తున్నారా దేశంలో ఆడవాళ్లంతా. చూస్తే మూడోనెల వచ్చినట్లు లేదు. చాలా తేలిక. నువ్వు ‘వూ’అంటే నాకు తెలిసిన డాక్టరమ్మ వుంది. ఆవిడకిదే పని. ఏ సంగతి రేపు చెప్పు” జానకమ్మ వెళ్లడానికి లేచింది.
స్వాతి జానకమ్మ వెళ్లినవేపే చూస్తూ అయోమయంగా కూచుంది.
ఇంకా వుంది…
రచన: రామా చంద్రమౌళి
డాక్టర్ నరేందర్ ఎం బి బి ఎస్. ఎప్పట్నుండో కిటికీలోనుంచి చూస్తూ ఆలోచిస్తున్నాడు.
ఎదురుగా అప్పుడే సూర్యోదయమౌతోంది. ఎర్రగా. కాంతివంతంగా.
సూర్యుడుదయిస్తున్నపుడు అందరూ వెలువడే కాంతిని గమనిస్తారు. చూస్తారుగాని వెంట అవిభాజ్యంగా వెలుగుకిరణాలతోపాటు కలిసి వచ్చే ఉష్ణం గురించి ఎవరూ ఆలోచించరు.
ఎందుకో అతనికి కాళోజీ కవితా చరణాలు గుర్తొచ్చాయి చటుక్కున.
“సూర్యుడుదయించనే ఉదయించడనుకోవడం నిరాశ
ఉదయించిన సూర్యుడస్తమించడనుకోవడం దురాశ”
తన జీవితంలో సూర్యుడుదయించాడా.
సూర్యోదయాన్ని తను గుర్తించకముందే అస్తమించాడా.
వ్చ్. ,
తన చేతిలోని ఆ వ్యక్తిత్వ వికాస పుస్తకాన్ని మళ్ళీ చూశాడు పేజీలను తిరిగేసి. వేన్ డయ్యర్ బుక్”చేంజ్ యువర్ థాట్స్” అది.
‘అవకాశాలు రెండు విధాలు.
ఒకటి. వాటంతటవే యాదృచ్ఛికంగా వచ్చి మన ముందు నిలబడేవి.
రెండు. మనంతట మనమే సృష్టించుకునేవి. మనమే వెంటపడి రూపొందించుకుని చేజిక్కించుకునే అవకాశాలు మనకు జీవితంలో మాటలకందని తృప్తినీ, ఆత్మానందాన్నీ కలుగజేస్తాయి.
ఒక విషయం జ్ఞాపకం పెట్టుకోవాలి. అదేమిటంటే. ప్రపంచంలో నూటికి తొంభై శాతం మంది తనకు నచ్చిన, తను కోరుకున్న ఉద్యోగాల్లో, వృత్తుల్లో కాకుండా ఒక అవకాశంగా దొరికిన వాటిలోనే సర్దుకుని అలా బతుకుతున్నారంతే. ఒట్టి యాంత్రిక. తప్పనిసరి జీవితాల్లో పడి కొట్టుకుపోతూ.
ఇక్కడ ఒక బహిరంగ రహస్యం ఉంది. అదేమిటంటే సృష్టిలో వెలుతురు ప్రక్కనే చీకటి. లోయ ప్రక్కనే శిఖరం ఉన్నట్టు నిరాశాపూరితమైన ఏ అవకాశాలూ లేని శూన్యత ప్రక్కనే నీకు అవసరమైన అపూర్వావకాశం చేయిచాపితే అందే దూరంలోనే ఉంటుంది. గుర్తించాలి. జాగ్రత్తగా వెదకాలి. వెదకాలి అంతే. ‘
ఔను. వెదకాలి. కళ్ళు నులుముకుని చూస్తూ వెదకాలి.
డాక్టర్ నరేందర్ అప్పటినుండి ఎర్రగా కనబడ్డ సూర్యున్ని మళ్ళీ చూశాడు. ఇప్పుడు కొత్త సూర్యుడు. మెరుస్తూ.
ప్రక్కింటిలోనుంచి మళ్ళీ ఆ వృద్ధుని మృత్యుక్షోభను తెలియజెప్పే వేదనాభరితమైన కేక వినబడింది. పాపం. నొప్పితో సుళ్ళుతిరిగిపోతూ చేస్తున్న ఆక్రందన అది. చాలా విదారకంగా ఉంది. రాత్రినుండి ఒకటే అరుపు. దాదాపు గత నెలరోజులనుండీ అదే యాతన. పొరుగువాడు ఒక ఇంజనీరింగ్ షాప్ వాడు. పంపులు, మోటార్లు, పైపులు, స్పేర్ పార్ట్స్ అమ్మే వ్యాపారం.  రాజేందర్.  రాజేందర్ ఉదయం పదింటికి దుకాణానికి వెళ్తే మళ్ళీ రాత్రి ఏ తొమ్మిదో పదో.  ఇద్దరు కొడుకులు. షాప్ లోనే. ఒక్క కూతురు. పెళ్ళి చేసుకుని వెళ్ళిపోయింది. ఇంట్లో భార్య, ముసలి తల్లీ, తండ్రీ. ముసలామెకు ఆస్తమా. తండ్రికి పక్షవాతం. కేన్సర్. వీపుకు బెడ్ సోర్.
దీర్ఘకాల చికిత్స. నిరంతర సేవ.
నాల్గైదు నెలలైందేమో. ఈ యాతన తెలుస్తోంది ఇంటి ప్రక్కలవాళ్ళందరికీ. వినబడుతోంది తనకూ. కోడలూ. పిల్లలూ. ఏమీ చేయలేని నిస్సహాయ స్థితిలో కొడుకూ. అందరూ. ‘ఎప్పుడు ఈ ముసలోడు చచ్చిపోతాడా’అని ఎదురుచూస్తున్నట్టు నిరీక్షణ.
వృద్ధులున్న ప్రతి కుటుంబంలోనూ బయటికి కనబడని అజ్ఞాత సమస్య ఇది. ,
దీనికి ఒక అర్థవంతమైన పరిష్కారం. ఉందా. ?
తన ఇంటికి ఇటుప్రక్క ఇల్లు. రాజయ్యది.
రాజయ్య. ఆటో డ్రైవర్. మొదటి భార్య చచ్చిపోయింది. ఆమె బాపతు ఒక కొడుకు. ఒక కూతురు. కొడుకు వీధుల్లో తిరిగే బలాదూర్. రాజకీయ నాయకుల వెంట ఉండే కుక్కలగుంపు వంటి పోషిత అనుచరగణంలో ఒక బానిస సభ్యుడు. కూతురు జానకి. తనతో మూడేళ్ళక్రితం సంప్రదించి డిప్లొమా ఇన్ నర్సింగ్ చేసింది. కాని థర్డ్ క్లాస్. గవర్నమెంట్ జాబ్ రాదు. ప్రైవేట్లో. విజయ డయాగ్నిస్టిక్ సెంటర్ అండ్ హాస్పిటల్స్ లో.  నెలకు ఐదువేలు. రాత్రింబవళ్ళు తేడాలేని నిరంతర వాడకం మనిషిని, మనిషి అవసరాన్ని ఎక్స్ ప్లాయిట్ చేసి బ్లాక్ మెయిల్ చేస్తూ దోపిడీ. ,
రాజయ్య రెండవ భార్య. యశోద. గయ్యాళి. ఇద్దరు పిల్లలు మళ్ళీ.
తను ఇంట్లో ఉంటే పాములపుట్టలో ఉన్నట్టు అతి వికృతమైన అనుభూతి జానకికి. ఎన్నోసార్లు చెప్పింది తనతో. అడిగింది. తన స్థితినుండి విముక్తి ఏమిటి. ? అని.
జవాబు లేదు.
అంతకన్నా వేరేవిధంగా. తృప్తిగా. ఉన్నతంగా బతికే అవకాశం లేదు.
తనూ. అంతే.
హోటల్ కార్మికుని కొడుకు.
చిన్నప్పటినుండీ. కసి. తన బీదరికంపైన. ఆకాంక్షలను సాధించుకోలేని అశక్తతపైన. ఎదగడానికి అస్సలే లేని అవకాశాలపైన. విపరీతమైన కసి.
అందుకే చిన్నప్పటినుండి కసిగా కష్టించి. తనూ హోటళ్లలో పని చేసి. కసిగా చదివి. పరిమితమైన వనరులతో ఒక్కో మెట్టు. ఎస్ ఎస్ సి. ఇంటర్. మెడిసిన్. ప్రభుత్వ మెడికల్ కాలేజ్ లో ఎం బి బి ఎస్.
కాని తర్వాత. ఇంట్లో అమ్మ చచ్చిపోయింది. తమ్ముడు క్లీనరై. డ్రైవరై. చెల్లి కంగన్ హాల్లో సేల్స్ గర్లై. తండ్రి అదే హోటల్లో దోశలు పొసే బోయ్.
ఎం బి బి ఎస్ తర్వాత ఎం డి చేయంది ఆ డిగ్రీ వేస్ట్. ఈక్వివలెంట్ టు ఆర్ ఎం పి.
పరిమితమైన సీట్లుండే  ఎం డి లో సీట్ రాదు. ప్రైవేట్ గా యాభై లక్షలు కట్టి తను చదువలేడు.
ఒకసారి. రెండుసార్లు. మూడుసార్లు. ఉహూ. రాలేదు ఎం డి సీట్.
తప్పనిసరై రాజీపడి. ఒక ప్రైవేట్ నర్సింగ్ హోంలో డ్యూటీ డాక్టర్.
పైకి ఎం డి. సూపర్ స్పెషాలిటీ క్వాలిఫైడ్ డాక్టర్స్ ఉంటారు బోర్డ్ పై. కాని నిజంగా దవాఖానలను నడిపేది. తనవంటి గ్రాడ్యుఏట్ డాక్టర్సే.
రాత్రుళ్ళు. పగళ్ళు తేడా లేదు. ఆల్వేస్ ఆన్ డ్యూటీ.
జీతం మాత్రం పన్నెండువేలే.
ఉన్నతమైన కల. సాకారం కాని స్వప్నం. ఏమాత్రం సంతృప్తినివ్వని వృత్తి.
మనిషికి కావలసింది కేవలం డబ్బు. హోదా. అంతస్తేనా. ? వాటికన్న అతీతమైన ఇంకెన్నో. వాటి సంగతి.
ఏమిటవి. తృప్తి. ఆత్మానందం. విలక్షణత. ప్రత్యేకత.
ఈ ప్రైవేట్ హాస్పిటల్స్ లో తొంభై శాతం డాక్టర్లందరూ వచ్చేప్పుడు ఖాళీ జేబులతో వచ్చి నోట్లతో నిండిన టైట్ జేబులతో ఇంటికి వెళ్ళడం. రాత్రింబవళ్ళు ఒకటే ధ్యాస అందరికీ. తొందరగా సాధ్యమైనంత ఎక్కువ డబ్బు ఎలా సంపాదించడం. మేక్ మేక్. మేక్ మనీ. క్విక్.
తనిప్పుడు ఈ దిక్కుమాలిన నీతిహీనమైన వైద్యసేవల రంగంలో తనదైన ఆత్మసంతృప్తినివ్వగల మార్గాన్ని ఎలా నిర్మించుకోవాలి. సమాజోపయోగకరమైన దిశలో తను తన స్వప్రయోజనకారకమైకూడా ప్రజాసేవ చేయగల అవకాశాలను ఎలా రూపొందించుకోవాలి. ?
సాహసం. ధైర్యం. వినూత్న లక్ష్యం. కొత్త చూపు. సరికొత్త దృష్టి.
” చీకటి ప్రక్కనే వెలుతురు. లోయ ప్రక్కనే శిఖరం. చూడగలిగితే. చేయి చాపితే అందే దూరంలోనే అవకాశాలు”
వెదకాలి. వెదకాలి. మెదడుతో, తెలివితో, మనసుతో కాదు హృదయంతో.
నరేందర్ ఆలోచిస్తున్నాడు. వెదుకుతున్నాడు. అన్వేషిస్తున్నాడు. ఒక మార్గంకోసం. తెరువుకోసం.
సూర్యుడు ఆకాశంపైకి ప్రాకుతున్నాడు.
సూర్యుడు అలసిపోతాడా. ? సూర్యుడు విశ్రమిస్తాడా. ?
నెవర్.
సూర్యుడికి అలసట లేదు. విరామం లేదు. అవిశ్రాంత గమనం.
గమనం. చలనం. దూసుకుపోవడం. అంతిమంగా.  లక్ష్యాన్ని చేరడం.
ఒక మెరుపు మెరిసింది డాక్టర్ నరేందర్ మెదడులో.
నాట్ పేషంట్ గోయింగ్ టు ద హాస్పిటల్-బట్. లెట్ హాస్పిటల్ కం టు ద పేషంట్.
రాజేందర్ కు ఫోన్ చేశాడు. “రాజేందర్ గారూ. నేను డాక్టర్ నరేందర్. మీ ఇంటిప్రక్క. ఔను. ఆ నరేందర్నే మాట్లాడుతున్నాను. మీ నాన్నగారి యాతనను గమనిస్తున్నాను రోజూ. చాలా బాధగా ఉంది. ఒక ఆలోచన చేశాను. రేపటినుండి ఒక డాక్టర్ తన వెంట నర్స్ ను తీసుకుని మీ ఇంటికి వచ్చి నాన్న కండిషన్ ను చెక్ చేసి మెడిసిన్స్ ఇచ్చి. నర్స్ డ్రెస్సింగ్ చేసి. వుయ్ విల్ టేక్ కేర్. నామినల్ ఫీ ఇవ్వండి. నెలకు ఓ వేయి రూపాయలు. ”
” నరేందర్ గారూ. నిజమా. ఇలా చేయగలరా మీరు. ఇంట్లో అందరూ నాయిన మీద విసుక్కుంటున్నారండీ. పాపమనిపిస్తోంది. కాని ఏమీ చేయలేకపొతున్నా నిన్నాళ్ళూ. ఇప్పుడు మీకు దండం పెడుతున్నాను. ప్లీజ్. వెంటనే స్టార్ట్ చేయండీ సర్వీస్. మీకు కొండంత పుణ్యం కూడా కలుగుతుంది. వృద్ధుల సేవ దైవసేవే సార్. “చెప్పుకు పోతున్నాడు రాజేందర్. అతనికి తన పెళ్ళాం పోరుతప్పి తండ్రికి రవ్వంతైనా సేవచేసిన తృప్తి మిగిలుతుందని. ఊరట.
వెంటనే జానకికి ఫోన్ చేశాడు. ప్రక్కింట్లోనే ఊంది కదా. పరుగెత్తుకొచ్చింది.
వివరంగా చెప్పాడు.
“మనిద్దరం ఒక యూనిట్ ఇక నుండి. సాహసోపేతమైన జీవితాన్ని ఆరంభిద్దాం. నా అంచనా ప్రకారం. ఒక్క మన గోపాలస్వామి ఏరియాలోనే ఏ వందమందో వృద్ధ పేషంట్లు విరిగిన కుర్చీల్లా పనికిరాని సామాన్లను డంప్ రూంలో విసిరేయబడ్డట్టు అనారోగ్యంతో మగ్గుతున్నారు. వాళ్ళకు సేవలు చేయలేక వాళ్ళ కొడుకులూ బిడ్డలూ. బంధువులూ విసుక్కుకి వీళ్ళెప్పుదు చచ్చిపోతారోనని ఎదురు చూస్తున్నారు. పాపం నిస్సహాయులైన ముసలోళ్ళు మృత్యు బాధతో తల్లడిల్లిపోతూ నరకం అనుభవిస్తున్నారు. మనం రోజూ ఓ ఐదారు ఇండ్లు విజిట్ చేసి. నేను ట్రీట్మెంట్. నువ్వు నర్సింగ్. పర్సనల్ కేర్. నెలకు వంద కుటుంబాల సందర్శన. దాదాపు వందమంది వృద్ధుల సేవ. డబ్బు కూడా. వందా ఇంటూ వేయి. లక్ష రూపాయల ఆదాయం. మనిద్దరికి. పుణ్యానికి పుణ్యం. డబ్బుకు డబ్బు. సేవకు సేవ. మనకు మిగిలే గుండెలనిండా తృప్తి. “చెప్పుకు పొతున్నాడు నరేందర్.
జానకికి అంతా కొత్తగా. వింతగా. నమ్మలేనట్టుగా. మాయగా ఉంది.
నరేందర్ ముఖంలోకి కృతజ్ఞతగా చూచింది.
“ఇది ఎంత మంచి ఆలోచనో. ప్రక్కింటి ఆంటీకి చెబితే ఈ పూటనుండే రమ్మంటుంది”అంది జానకి.
ఆ క్షణమే నరేందర్ మొబైల్ ఫోన్ మ్రోగింది.
అటువైపునుండి రాజేందర్ “డాక్టర్ గారూ. ఇప్పుడే చెప్పాను. మా ఫ్రెండ్ విశ్వనాధం. వాళ్ళమ్మ కూడా ఎనభై ఏళ్ళు. బెడ్ రిడెన్. ఎల్లం బజార్. ఆమెనుకూడా దయచేసి మీరే చూడాలి. “చెప్పుకుపోతూ బ్రతిమాలుతున్నాడు.
నరేందర్ తృప్తిగా కళ్ళు మూసుకున్నాడు.
సాహసం. వినూత్నత. ధైర్యం. స్వయంశక్తి. వైవిధ్యం.
జానకి కృతజ్ఞతగా అతని ఆలోచనను అభినందిస్తున్నట్టు.  నరేందర్ వంక చూస్తూండగా,
నరేందర్ మళ్ళీ సూర్యుని దిక్కు చూపులు మళ్ళించాడు.
పొద్దెక్కింది.
వాకిట్లొ ఎర్రగా ఎండ. 
•	                            *                                   *
ఓ రెండు గంటల తర్వాత,
“జానకీ వెళ్దామా” అన్నాడు నరేందర్.
“ఊ. “అందామె. అని అతనికి స్టెత్. మెడికల్ కిట్ ను అందించింది.
నడుస్తూ నాల్గు పాదాలు. ఇద్దరు మనుషులు. ఒకటే హృదయం.
మృత్యువాకిట నిరీక్షిస్తున్న వృద్ధులకు చికిత్స చేసి వస్తున్నపుడు. వాళ్ళ కృతజ్ఞతాపూర్వకమైన చూపులు. ,
ప్రతి సందర్భంలోనూ నరేందర్ ఒక చినుకు స్పర్శతో పులకించే చిగురుటాకై. ,
మన జీవితాన్ని మనమే నిర్మించుకోవచ్చుగదా. అని. ,                                                            
రచన: కంభంపాటి రవీంద్ర
బాప్టిస్టు చర్చికి ఎడమ పక్కకి తిరిగితే వచ్చే వీధిలోని మూడో ఇల్లు అచ్యుతమణి గారిది.  ఆ ఇంట్లోని నాలుగు వాటాలూ అద్దెకిచ్చేయగా,   ఇంటి ముందు ఖాళీ స్థలంలో ఓ మూలనున్న ఎర్ర మందార చెట్టు పక్కనున్న చెక్కల బడ్డీ భూలోకంగాడిది.
అచ్యుతమణిగారి ఇంట్లోని ఓ వాటాకి,   ఈ చెక్కల బడ్డీకి కలిపి నెలకి యాభై రూపాయలు అద్దిస్తూ,   ఐదేళ్ల నుంచీ అక్కడే గడిపేస్తున్నారా భూలోకంగాడి కుటుంబం.  అప్పట్లో ఆ వీధికే కాదు,   ఆ పేట మొత్తానికీ భూలోకంగాడి దొక్కటే మంగలి కొట్టు!.  ఓ కర్ర కుర్చీ,   ఆ కుర్చీ వెనక ఓ పెద్ద అద్దం,   రెండు మూడు పాత దువ్వెనలూ,   కొబ్బరి నూనె సీసా,   మూడు కత్తెర్లూ,   రెండు కత్తులూ,   ఓ గిన్నెడు నీళ్ళూ,   భూలోకంగాడి కష్టం. ఇవే పెట్టుబడి,  అంతే !
ఆ భూలోకంగాడు తన పనులన్నీ కానిచ్చి ఉదయం ఏడింటికి కొట్టు తెరిచి పదకొండు గంటలకల్లా మూసేస్తాడు.  వెనకే ఉన్న ఇంటికెళ్ళి,   భోంచేసి నిద్దరోయి మళ్ళీ సాయంత్రం నాలుగున్నరకి తెరిచి,   రాత్రి ఏడింటికల్లా కొట్టు కట్టేస్తాడు.
కొట్టు తెరిచిన ఆరేడు గంటలూ భలే సందడిగా ఉంటుంది ఆ ప్రాంతమంతా.  నడిచెళ్లేవాళ్ళూ,   సైకిళ్ళమీదెళ్ళేవాళ్ళే కాకుండా వెస్పా స్కూటర్ మీద తిరిగే డిప్యూటీ తాసీల్దార్ దిబ్బల్రావు గారు,   మోపెడ్ మీదెళ్ళే కృష్ణమూర్తి మాస్టారి దాకా అందరూ. ఆ భూలోకంగాడి కొట్టు ముందరోసారి ఆగి అద్దంలో చూసుకుని,   క్రాఫు చూసుకుని,   మీసాలు తిప్పుకుంటూ పోయేవారు !
ఆ ఏడాది సంక్రాంతి పండక్కొచ్చిన అచ్యుతమణి గారి అల్లుడు చిట్టిబాబు,  ఉన్న పదిరోజులూ భూలోకంగాడి కొట్టుని చూస్తూనే ఉన్నాడు.  తిరిగి ఊరెళ్ళిపోయే ముందు రోజు రాత్రి తన పెళ్ళాం వీరలక్ష్మితో  అచ్యుతమణిగారికి చెప్పించేడు,  ‘‘మా ఆయన ఈ ఊళ్ళో అదేదో సెలూనంట. అదెడతానంటున్నారు. ఓ పదివేలు కావాలంట ‘‘
‘‘అదేంటే.  కాలవ పక్కన అరెకరం భూమి కొనిస్తానన్నాను కదా. మళ్ళీ ఇదేంటీ ?. నాకు తెలవకడుగుతాను. సెలూనంటే ఏంటే పాపా ?’‘ ఆశ్చర్యంగా అడిగింది అచ్యుతమణిగారు
‘‘ఏమోనే అమ్మా.   సెలూనంటే మన భూలోకంగాడి కొట్టు మాదిరేనంట ‘‘ అంది వీరలక్ష్మి
‘‘హోస్.   ఆ మాత్రం దానికి పదేలెందుకూ ? భూలోకంగాడిని ఇల్లు ఖాళీ చేయించేత్తే సరిపోద్ది కదా. అయినా. అల్లుడుగారికి ఈ మంగలేషం ఎయ్యాలనే ఎదవ బుద్దేమిటే ?’‘ అంటూ బుగ్గలు నొక్కుకుంది అచ్యుతమణి !
అంతవరకూ ఆ గది బయటే నిలబడి ఈళ్ళ మాటలు వింటున్న చిట్టిబాబు చప్పున లోనికొచ్చి ‘‘నేనేం మంగలేషం వెయ్యడం లేదు. యాపారం పెడదావంటున్నాను. ఈ భూలోకంగాడు చేసే కటింగ్ పనికి మా రాజమండ్రిలో కనీసం నాలుగు రూపాయలు తీసుకుంటారు. ఓ గెడ్డం గీకితే చాలు. రెండు రూపాయలిస్తారు. ఇక్కడ ఆ రెంటికీ కలిపి ముప్పావలా తీసుకుంటున్నాడు భూలోకం.  పైగా ఈ మద్దెన స్టెప్ కటింగ్ అనొకటొచ్చింది. అమితాబ్బచ్చనూ,   మన సూపర్ స్టార్ కృష్ణల టైపు కటింగన్నమాట. కుర్రాళ్ళు తెగ చేయించుకుంటున్నారు. అది కూడా పెట్టేమంటే. ఐదు రూపాయలు లాగెయ్యొచ్చు. మన వీధి ముందున్న చర్చి సెంటర్లో ఓ షాపు అద్దెకి తీసుకుని,  అద్దాలు,  కుర్చీలతో కాస్త హడావిడి చేసి,   రాజమండ్రి నుంచి ఇద్దరు కుర్రాళ్ళని పెట్టుకున్నామంటే,   మన పని రోజూ డబ్బులెక్కెట్టుకోవడమే ‘‘ అంటూ తన ప్లాను చెప్పుకొచ్చేడు !
అంతా విన్న అచ్యుతమణి గారు,   ‘‘నువ్వు చెప్పిందంతా బాగానే ఉంది గానీ. ఈ ఊరోళ్లు అంతేసి డబ్బులిచ్చి జుట్టు కత్తిరించుకుంటారా బాబూ ?’‘ అంది
‘‘మీరు భలేవోరండీ…  ఎప్పుడూ ఒకేలా ఉంటారా ఏంటీ ? ఎడ్ల బళ్ళున్నాయి కదా అని బస్సులొద్దనుకున్నారా జనం ? మనం ఏదైనా కొత్తగా ప్రయత్నం చేసేవంటే పరిగెత్తుకొచ్చేస్తారు ఎర్రి జనాలు ‘‘ అన్నాడు చిట్టిబాబు
‘‘అర్ధ రూపాయి తో పోయేదానికి. నాలుగు రూపాయలెడతారా ? మా ఊరి జనాలు మరీ అంత ఎర్రోళ్ళంటావా ?’‘ సాలోచనగా అడిగింది అచ్యుతమణి
‘‘మీ ఊరనేకాదండి. ఏ ఊరైనా. జనం ఇంతేనండి. ఆళ్ళ ఎర్రితనం గురించి ఇంకోసారి మాటాడుకుందాం గానీ. మీరు పెట్టుబడి పెడతారో లేదో చెప్పలేదు ‘‘ అంటూ చిరాగ్గా అడిగేడు చిట్టిబాబు
‘‘సరే.  అలాక్కానీ. నీ సరదా ఎందుక్కాదనాలి ?’‘ అంది అచ్యుతమణిగారు !
ఆ ఉగాదికి మొదలైంది శ్రీ వీరలక్ష్మి హెయిర్ స్టయిల్స్.  ఆ ఏరియా వార్డు మెంబరు అమ్మాజీగారు కొబ్బరికాయ కొడితే,   ఆ అమ్మాజీ భర్త గారైన దేవసహాయం రిబ్బను కత్తిరించేడు.  షాపుకి అటూ ఇటూ అమితాబ్బచ్చనూ,   కృష్ణ బొమ్మలు గీయించి పెట్టేరు.  బోర్డు కింద చిన్న అక్షరాల్లో ‘‘ఇక్కడ సరసమైన ధరకు స్టెప్ కటింగు చేయబడును ‘‘ అని కూడా రాయించి,   పక్కనే హెయిర్ డ్రయర్ బొమ్మ కూడా గీయించేరు. షాపులో పని చేయడానికి రాజమండ్రి నుంచి నెల జీతం మీద ఇద్దరు కుర్రాళ్ళు వచ్చేరు.
రెండు నెలలైంది. ఎప్పుడో ఒకడూ అరా తప్ప ఆ వీరలక్ష్మి హెయిర్ స్టయిల్స్ లోపలికి ఎవడూ వెళ్ళడం లేదు,   అప్పటికీ షాపు ముందు చిట్టిబాబు ‘‘కటింగ్ చేయించుకున్నవారికి షేవింగ్ ఉచితం. సీలింగ్ ఫ్యాన్ సౌకర్యం కలదు ‘‘ అని కూడా బోర్డెట్టించేడు.  అటువైపు వెళ్ళే జనాలు ఎప్పుడేనా షాపులోకోసారి తొంగి చూసెళ్ళిపోతున్నారు తప్ప లోపలికెవ్వడూ వెళ్ళడం లేదు.
చిట్టిబాబుకి ఏమీ అర్ధం కావడం లేదు. అసలు తన షాపుకేం తక్కువ ? ఆ భూలోకం గాడి చెక్కల కొట్టు కన్నా కోటి రెట్లు నయం. అయినా కూడా జనం రావడంలేదేంటీ అనుకున్నాడు.  ఆ వారం రాజమండ్రెళ్ళినప్పుడు జనాలు పిచ్చెక్కినట్టు చిరంజీవి వేసిన ఖైదీ సినిమా చూడ్డం గమనించేడు. వెంటనే ఊరొచ్చి తన షాపు ముందు అమితాబ్బచ్చను బొమ్మ చెరిపించేసి,   చిరంజీవి బొమ్మ గీయించేడు.  అయినా కూడా ఊళ్ళో కుర్రాళ్లు ఆ డిప్ప కటింగ్ చేసే భూలోకం గాడి దగ్గిరకే తప్ప తన షాపేపు రావడం లేదు.
అచ్యుతమణి గారు చెప్పేరు ‘‘బాబూ. ఇంత చేసినా జనాలు మన షాపుకి రాకుండా ఆ భూలోకం దగ్గిరకే వెళ్తున్నారంటే. మన దగ్గిర లేనిదేదో ఆడిదగ్గర ఉండుండాల. ఓసారి.ఆడి షాపుకి వెళ్ళి చూసి రావచ్చు కదా ?’‘
‘‘భలేవారే. మనం ఇంత షాపెట్టుకుని ఆడి దగ్గిరికి వెళ్తే. మరీ ఎదవలమైపోతాము. కానీ మీరన్నదీ నిజమే. ఉండండి చెబుతాను ‘‘ అని రాజమండ్రిలోనున్న తన ఫ్రెండు కాపారపు బాబ్జీగాడికి కబురంపేడు చిట్టిబాబు.
ఆ తర్వాతి రోజు సాయంత్రానికి ఊళ్ళో దిగిన బాబ్జీగాడికి విషయం చెప్పేసరికి ‘‘ఓసోస్. ఈ మాత్రం దానికేనా అంతలా కంగారడిపోయేవు. ఇట్టే తేల్చేస్తానుండు‘‘ అనేసిన బాబ్జీగాడు   ఆ మర్నాడు ఉదయం భూలోకంగాడి కొట్టుకెళ్ళి జుట్టు కత్తిరించడమే కాకుండా,   గెడ్డం కూడా చెయ్యమన్నాడు.
భూలోకంగాడు పని చేస్తున్నంత సేపూ ఆ కొట్టంతా చూస్తున్న బాబ్జీగాడికి అర్ధం కాలేదు. అసలేముందని ప్రతి ఒక్కడూ ఈ కొట్లోకి దూరుతున్నాడు ? ఎంత ఆలోచిస్తున్నా అర్ధం కావడం లేదు.
తనకి గెడ్డం చేసిన తర్వాత మొహం మీద మురిగ్గానున్న తువ్వాలుతో భూలోకం తుడుస్తూంటే,   షాపులోకి వచ్చిన కానిస్టేబుల్ అప్పల్రాజు అద్దంలోకి చూసుకుంటూ మొహం చాటంత చేసుకుని క్రాఫు సర్దుకుంటున్నాడు.
ఈ ఫేసుకి అద్దంలో చూసుకుని మురుసిపోయేంత ఏముందా అని ఆలోచిస్తున్న బాబ్జీగాడికి విషయం అర్ధమైంది.
గబుక్కున భూలోకం చేతిలో ఓ రూపాయి బిళ్ళడేసి బయటకి పరిగెత్తేడు,   వెనక నుంచి భూలోకంగాడు ‘‘చిల్లర తీసుకోండి బాబూ ‘‘ అని అరుస్తున్నా పట్టించుకోకుండా !
వీరలక్ష్మి హెయిర్ స్టయిల్స్ షాపుకెళ్ళిన బాబ్జీగాడు,  కౌంటర్లో కూచుని ఈగలు తోలుకుంటున్న చిట్టిబాబుకి చెప్పేడు ‘‘నువ్వర్జంటుగా. ఈ కుర్చీల ముందు పెద్ద అద్దం పెట్టించు. అంటే అద్దంలో చూసుకుంటూంటే కనిపించేలా… రెండు మూడు జయమాలిని ఫోటోలు పెట్టించు. !’‘
*****
రచన: డా. కె. వివేకానందమూర్తి
విశాఖపట్నంలో స్టీలు ప్లాంటు తీసుకురావాలని విద్యార్థులకున్నంత గాఢంగా, విద్యార్థుల్లో క్రమశిక్షణ తీసుకురావాలని ఉపాధ్యాయులనుకున్నంత గాఢంగా – లక్ష్మీవారం నాడు లక్ష్మీకుమారి మనసులో రసభావాలు పోజిటివ్ గా తీసుకురావాలని బాలరాజు అనుకున్నాడు. అంతకు ముందే అమితమైన అవకాశాలు అందుబాటులోకి వచ్చినా అదే బాటలో అతనిన్నాళ్ళు నడవలేదు. మనస్సుకి తెగింపు చాల్లేదు. కానీ ఉన్నట్టుండి వెళ్ళిపోయిన లక్ష్మీవారం లక్ష్యంగా పెట్టుకున్న లక్ష్మి వందనం లక్షలకొద్దీ ప్రేమ భావాలతో లక్షణంగా తయారై వచ్చి, విశాఖపట్నం బీచ్ ని సముద్రం తినేస్తున్నట్లు, విశాఖపట్నం ప్రజల్ని మునిసిపాలిటీవాళ్ళు తినేస్తున్నట్టు – బాలరాజు మనస్సుని తినేయడం మొదలు పెట్టింది.
ఒక రోజు బాలరాజు ఇంకా సముద్రం తినని బీచ్ రోడ్డులో లేడీస్ హాస్టల్ పక్కగా నడుస్తున్నప్పుడు ఒకవైపు నుంచి సీ వెదరూ – మరోవైపు నుంచి షీ – వెదరూ వొంటికి తగిలి మనసు పులకించి, వెచ్చని ఆలోచనలు వుదయించి “సమయం మించిపోకుండా ‘ప్రేమించు’ అని అతన్ని తొందరచేశాయి. మనసంతా సందడి చేశాయి. ప్రేమ గురించి అంతరాత్మ అంత పర్టిక్యులర్‌గా పక్కనున్న సముద్రంలా ఘోషిస్తూంటే సహించలేక లక్ష్మీకుమారి విషయం తక్షణ కర్తవ్యంగా అనుకోకుండా వుండలేకపోయాడు. ఇన్నాళ్ళూ బాలరాజు గుండెల్లో లక్ష్మీకుమారి మీద ప్రేమ నిర్లక్ష్యం చేసినట్లుండిపోయింది. యిప్పుడది మన సామ్రాజ్యానికి నియంతలా తయారైంది.
నడుస్తున్న బాలరాజు గడుస్తున్న కాలాన్ని తల్చుకొని యిప్పటికే కాలాతీతమయిందని చాలా యిదయ్యాడు. మొన్న మొన్ననే మెడికల్ కాలేజీలో తన జీవితానికి ముగింపు ప్రారంభమైంది. కానీ ఇంకా ఆమె చదువులో ప్రారంభమే ముగియలేదు. తను యింత త్వరగా ఎందుకు పాసయిపోయానా అని బాధ పడ్డాడు. ఎన్ని సార్లని ఫెయిల్ చేస్తామని విసుగేసి అనుకున్న దానికంటే తొందరగా పాస్ చేశారు. మెడికల్ కాలేజీ స్టూడెంట్ లైఫ్ మళ్ళీ జన్మెత్తితే వస్తుందా?
హైదరాబాదులో హౌసర్జన్సీ చెయ్యమని హైదరాబాదు మామయ్య తన ఫస్టియర్ నుంచి బలవంతం చేస్తున్నాడు. మామయ్యకి ఆడపిల్లలు లేకపోయినా అజీర్తి రోగం వుందనుకొనే రోగం వుంది. మామయ్యని కలసినప్పుడల్లా హైదరాబాదులో హౌస్ సర్జన్సీ గురించి ఆరుగంటలూ, అజీర్తి గురించి అరవై గంటలూ ఆపకుండా రాజకీయ నాయకుడిలా మాట్లాడుతాడు. అంచేత ఆ బలవంతం. అక్కడికీ అంత బలవంతం చేసినా – ఇక్కడే బావుంటుంది. నేనిక్కడే వుంటా మావాయ్ అన్నాడు. అందుకాయన “ఎక్కడున్నా చేసేదొక్కటే – సమ్మె! అక్కడే చేద్దువుగాని రా!” అని బలవంతం చేసి, హైదరాబాదుకి ట్రాన్స్ఫర్ రప్పించేశాడు. – సమ్మె అంటే ఆయనకేం తెలుసు? ఏమిటో? ఇక తను వుందామన్నా వీల్లేదు. లక్ష్మీకుమారిని కలుస్తూ వుందామన్నా వీల్లేదు.
ఇంతకాలం – అశ్రద్ధ చేసిన ప్రేమ మహేంజొదారోలో బైటపడిన మహోన్నత మనోహర శిల్పంలా ఇప్పుడు బైటపడింది. ఆమెతో మాట్లాడాలనీ, మనసు కలిపి ఆట్లాడాలనీ అదే పనిగా అల్లరిచేస్తోంది. ఇప్పుడిక తనకి మిగిలింది ఒకే ఒక్క అవకాశం. జారవిడిస్తే ఇక జన్మలో తామిద్దరూ కల్పుకోలేరు. మనసు విప్పుకోలేరు. మాటలు చెప్పుకోలేరు. కాబట్టి ఏం చెయ్యాలి?
రోజూలాగే తాజా రోజాపూవులా తయారై పామ్ బీచికి వస్తుంది. ఇసకలో కూర్చుంటుంది. రోజూలాగే తనూ వెళ్ళి ఆమెకు అల్లంతదూరంలో కూర్చుంటాడు. ఆమె సముద్రంకేసి చూస్తున్నట్టు తన్ను చూస్తుంది. తను ఆమెకేసి సముద్రాన్ని చూస్తున్నట్టు చూస్తాడు. తరవాత రోజూలాగ కాదు. “ఈరోజు ఏదో చెయ్యాలి?” ఏం చెయ్యాలి? ప్రేమకి ఏం కావాలి? ధైర్యం కావాలి. కాబట్టి ధైర్యం చెయ్యాలి. లక్ష్మీకుమారి అండ్ ఫ్రెండ్స్ మాచ్ ఖండ్ కి మంగళవారం నాడు వెళ్తారని తెలిసింది. తను తన ఫ్రెండీ మంగళవారం అదే రోజని తెల్సుకుని వెళ్తాడు. కలిస్తే యిద్దరూ అక్కడే కలవాలి. తలిస్తే దైవం అక్కడే కలపాలి.
ఇలా అనుకుంటూ అడుగులు వేస్తూ బాలరాజు పామ్ బీచ్ కి వచ్చేశాడు. లక్ష్మీకుమారి అప్పటికే అక్కడికొచ్చేసి కూర్చొని, తను రోజూ కూర్చునే ఇసుక తిన్నె మీద శూన్యాన్ని వెదుకుతోంది. ఇంతకంటే ప్రేమకి దాఖలా అక్కర్లేదు. దగ్గరికి నడుస్తున్నాడు బాలరాజు. దడదడ లాడుతున్నాయి గుండెలు. అమ్మాయితో ప్రేమగా మాట్లాడానికి పెదవులు సందేహిస్తే గుండెలు తొందరపడుతున్నాయిలా వుంది.
కూర్చున్న లక్ష్మీకుమారి కుముదంలా వుంది. నడిస్తే బాలరాజుకి దగ్గరగా వుంది. నరాల్లో ప్రేమ ధైర్యంగా వుంది. నవవధువులా ఆమె తలొంచుకునుంది. ఎవరో ఒకరు మాట్లాడాలనుంది. మాట్లాడితే బాగుణ్ణని వుంది. బాగుణ్ణని మాట్లాడాలనుంది.
అతనే ధైర్యం చేశాడు – “లక్ష్మీకుమారిగారూ!” ఆమెకి అతన్ని చూస్తే ముచ్చటగా వుంది. తలెత్తి చూసింది. చిరునవ్వు తయారు చేసింది. అతని మీదికి విసిరింది. అంటే కూర్చోమని అర్థం లాగుంది. కూర్చున్నాడు –
“మీతో మాట్లాడాలి.”
“మీరు చేసేపని అదేగా” కళ్ళల్లో అల్లరి కనబడింది.
“అదికాదు, చాలా మాట్లాడాలి.”
“అబ్బాయిలెప్పుడూ చాలా మాట్లాడరు. అమ్మాయిలే చాలా మాట్లాడతారు”
“జోక్కాదు, నిజం!”
ఆమె తనలా అందంగా నవ్వింది.
“నేను హైదరాబాదు వెళ్ళిపోతున్నాను. చాలా రోజులుగా మీకు చెప్పాలనుకున్నది – చెప్పాలి.” నుదుటి మీద పడిన క్రాఫు సరిచేసుకున్నాడు. “మీరు మంగళవారం మాచ్ ఖండ్ చూడ్డానికి వెళ్తారుగా, నేను మిమ్మల్ని చూడడానికి మాచ్ ఖండ్ వస్తాను.”
“ఇప్పుడు నేను కనిపించడం లేదా?”
“కాదు ఎప్పుడూ ఇలాగే కనిపించేలా చూడ్డానికి”
ఆమెలో ఏదో కొత్త చైతన్యం ప్రవేశించింది. “
మీ రొచ్చినా ఎలా? కూడా నా ఫ్రెండ్సుంటారు”
“నేను కూడా ఫ్రెండ్స్న తెచ్చుకుంటున్నాను.”
“మరెలా?”
“ఏమిటి?”
“మీరు చెప్పాలనుకున్నది-”
“మీరేం అనుకోలేదా?”
“అనుకున్నాను” లక్ష్మీకుమారి కళ్ళల్లో కోటి దీపాలు వెలిగేయి.
“మనం మాట్లాడుకోడానికి అనువైన వేళవుంది.”
“ఏవేళ?”
“మాచ్ ఖండ్ మీకు చూడ్డం యిదే మొదటి సారనుకుంటా.”
“అవును.”
“వెళ్ళిన తర్వాత ఉదయం ఉదయం కాకుండా లేదండి, స్నానం చేశాక బావుంటుంది. మంచుకురిసే శుభోదయం. సందడిలేని చల్లని సమయం ఆరింటికి – గెహౌస్ ముందు కొండ అంచుకివస్తే నైట్ క్వీన్ మొక్క వుంది. అక్కడ.”
“అలాగే.”
“అంతే మరి వెళ్ళిస్తాను.” బాలరాజు లేచాడు.
“ఒక్కరేనా?”
“నాకు భయం లేదు.”
“నాకుంది.” ఆమె లేచింది.
బీచ్ లో యిద్దరూ కలిసి నడిచారు.
ఊహల్లో యిద్దరూ కలిసి తడిశారు.
“గుడ్ నైట్!”
“గుడ్ నైట్!”
* * *
మాచ్ ఖండ్ చుట్టూ మంచుకొండలు మహారాజుల్లాగున్నాయి:
ప్రకృతికి చలేసి మరేం తోచక మంచుదుప్పటి కప్పుకుని మరింత వణుకుతున్నట్టుంది. నిండా చెదిరిన నీహారాలు, నిండిన వాతావరణం ఆలోచనలో ఉక్కిరిబిక్కిరయిన మనస్సులాగ వుంది. బాలరాజు చుట్టూ చక్కటి చిక్కటి మంచుంది. అయినా అతను వణకటల్లేదు మనస్సులో వేడిభావాలు మంచుని కరిగించి కాచి మరగబెట్టేలా వున్నాయి.
బాలరాజు తడిసిన వాచ్ గ్లాస్ తుడిచి టైము చూసుకున్నాడు. ఆరు కావస్తోంది. తను వచ్చి అప్పుడే అరగంటయింది. వస్తానన్న లక్ష్మీకుమారి యింకా రాలేదు. తను ఆమె కలలోగాని వున్నాడా? లేక తయారవుతోందా? ఏమిటో ఈ ఆడవాళ్ళు ప్రేమలో కూడా ఆలస్యం మరువరు. అయినా ఆమె నిజంగా తనని ప్రేమిస్తోందా? లేక ఆడిస్తోందా? ఛా! కాదు! అసలు తప్పంతా తనది. ఇన్నాళ్ళ ముఖపరిచయంలో ఎన్నో సంకేతాలు తనకి అవకాశాలు కల్పించాయి. తనకే సాహసం లేకపోయింది. ఒకసారి కాలేజీ ఫంక్షన్లో కారిడోర్‌లో కావాలని తనవైపు చూసిన ఆ కళ్ళు తనకింకా జ్ఞాపకం. వాటికి తనేం బదులు చెప్పాడు? ఎన్నోసార్లు ఎన్నో సందర్భాల్లో దగ్గరగా నిలబడి ఆమె పెదాలు కదిపితే తనెందుకు కదపలేదు. అంతా అశ్రద్ధ జరిగిపోయింది. కానీ యిప్పుడు, యిన్నాళ్ళ, యిన్నేళ్ళ తన మూగప్రేమకి ఈ క్షణాలు పరీక్ష. యిన్నాళ్ళు, యిన్నేళ్ళు నిశ్శబ్దంలో బ్రతికిన ప్రేమకి ఈ క్షణాలు పరాకాష్ట. బాలరాజు మళ్ళీ వాచీ చూసుకున్నాడు.
ఆరుంపావైంది. ఆమె రాలేదు.
ఆరున్నరైంది. ఆమె రాలేదు.
ఒక్కసారిగా బాలరాజుకి మంచు మీద కోపం ముంచుకొచ్చింది. ప్రేమకి వున్న కృతజ్ఞత మంచుతెరకి లేదు. మంచుతెరల్లో మగతగా సోలిపోతూ వెచ్చటి అనుభూతుల్ని తొలిసారిగా ఇద్దరూ పంచుకుంటామనుకున్నాడు. కాని పవిత్రప్రేమకి సాక్ష్యంగా నిలిచి తనని కలుపుతాయనుకున్న మంచుతెరలు ఇప్పుడు నిర్దయగా మనసు మనషుల్ని వేరు చేస్తున్నాయి. ఏమైనా అనుభవంకంటే ఆలోచనే గొప్పదేమో! ఎందుకంటే ప్రేమ వూహలో బాగున్నంతగా అనుభవంలో బాగుండడం లేదు. నిజమేనేమో!
బాలరాజు వాచీ చూసుకోబోయి మానేశాడు. లక్ష్మీకుమారి ఎందుకు రాలేదు? వస్తానని మాట యిచ్చి ఎందుకు రాలేదు? ఒకవేళ తనంటే ఆమెకు ఏ విధమైన అభిప్రాయం లేదేమో! లేక విద్యాసంస్థల్ని విప్లవ రాజకీయాలు వికలం చేస్తున్నట్టు, లక్ష్మీకుమారి మనస్సుని దుష్టశక్తులేమైనా విరిచేశాయేమో! అయినా ఆడవాళ్లని నమ్మకూడదు. ఆశ పెంచి అంతలోనే తుంచేస్తారు. చిత్రం! జీవితమంతా ఆమెని తనతో కలిసి బ్రతకడానికి ఎన్నిక చేసుకొన్న లక్ష్యం కోసం ఎంచుకొన్న క్షణాల్ని ఎంత తేలిగ్గా తీసిపారేసింది. లక్ష్మీకుమారి! – ఇలా అనుకుంటుండగా మంచుతెరలు సన్నసన్నగా విడిపోవడం ప్రారంభించాయి.
విసిగిపోయిన బాలరాజు, ఆశ చితికిన బాలరాజు, ఒంటరి బాలరాజు తీరని ఆశాభంగంలో వెనక్కి వెళ్లిపోయాడు.
* * *
మాచ్ ఖండ్ చుట్టూ మంచుకొండలు. మహారాజుల్లాగున్నాయి. ప్రకృతికి చలేసి మరేం తోచక మంచుదుప్పటి కప్పుకుని మరింత వణుకుతున్నట్టుంది. నిండా చెదిరిన నీహారాలు నిండిన వాతావరణం ఆలోచనలో ఉక్కిరిబిక్కిరయిన మనస్సులాగా వుంది. లక్ష్మీకుమారి మనస్సులో వేడి భావాలు మంచునికరిగించి కాచి మరగబెట్టేలా వున్నాయి.
లక్ష్మీకుమారి తడిసిన వాగ్లాస్ తుడిచి టైమ్ చూసుకుంది. ఆరు కావస్తోంది. తను వచ్చి అప్పుడే అరగంటయింది. రమ్మనిన బాలరాజు రాలేదు. తను అతని కలలోగాని వుందా? ఏమిటో ఈ మగవాళ్ళు ఆలస్యంలో ఆడవాళ్ళని మించిపోతున్నారు. అయినా అతను నిజంగా తనని ప్రేమిస్తున్నాడా? లేక ఆడిస్తున్నాడా? ఛా? కాదు! అసలు తప్పంతా తనది. యిన్నాళ్ళు ముఖపరిచయంలో ఎన్నో సంకేతాలు తనకి అవకాశాలు కల్పించాయి. తనకి సాహసం లేకపోయింది.
బాలరాజు తనకెంత చిత్రంగా కలిశాడు:
ఆవాళ:
వర్షంలో తడిసిన సాయంత్రం – తను కారులో ఒక్కతే డ్రైవ్ చేసుకుంటూ బీచ్ రోడ్డులో వుల్లాసంగా పోతూంటే హఠాత్తుగా వినబడిన చిత్రమైన అరుపుకి సడన్ బ్రేకు వేసింది.
కంగారుగా కారు దిగింది. కారు పక్కనే ఎవరో వ్యక్తి – ముఖం తెలియడం లేదు. కారు చక్రం విసిరిన రోడ్డు మీది బురదలో అతని మొహం నవ్వొచ్చేలా తయారైంది. కాని తనకప్పుడు నవ్వు రాలేదు, కంగారు పడింది.
తడిసిన సాయంత్రం తలంటుపోసుకున్న అమ్మాయిలా వుంది.
బీచ్ లో మనుషుల్లేరు. తను అతనికి దగ్గరగా వెళ్ళింది – అబ్బ! ఎంత దగ్గరికి!
క్షణం అలాగే వుండిపోయింది.
వెంటనే ఏదో జ్ఞాపకం వచ్చినట్టు. “ఐయామ్ వెరీ సారీ” అంది.
“డజన్ట్ మేటర్!” ఆ మొహంలోంచి మాటలు వినిపించాయి.
తను తడబాటుతో చీరకొంగుతో అతని ముఖం తుడిచింది. నుదురు కనిపించింది. చిన్న నుదురు, ముచ్చటగా మళ్ళీ తుడిచింది. చక్కటి కళ్ళు. చిక్కటి కనుబొమ్మలు – అవే – తనకి రోజూ కలలో కనిపించి కవ్వించే కళ్ళు, మళ్ళీ తుడిచింది. అందమైన ముక్కు – పట్టుదల సూచించే వొంపుతో మళ్ళీ తుడిచింది. పెదాలు కనిపించాయి,తను రోజూ కలలు కనే పెదాలు. అలా ఆ విధంగా పంకంలోంచి పంకజం పుట్టినట్టు బాలరాజు ముఖం పుట్టింది. తను కోరుకునే మనోహరమైన మనోజ్ఞరూపం అనుకోకుండా తన చేతుల్ని పలకరించింది. నిద్దట్లో తపస్సు నిజమై నిలిచింది. ఆ రోజే అతని పరిచయం కోసం, అతని కోసం అంతరంగంలో భావాలు సముద్రపు కెరటాల్లా ఎగిరి వయ్యారంగా విరిగేయి.
లక్ష్మీకుమారి వాచీ చూసుకుంది. ఆరూంపావైంది. అతను రాలేదు. ఆరున్నరైంది. అతను రాలేదు. ఒక్కసారిగా లక్ష్మీకుమారికి మంచు మీద కోపం వచ్చింది. ఎందుకు రాలేదు? ఒకవేళ తనంటే అతనికి ఏ విధమైన అభిప్రాయం లేదేమో! తప్పంతా తనది. మగాళ్ళని నమ్మకూడదు. ఆశపెంచి అంతలోనే తుంచేస్తారు. మంచు నీరైపోతుంది. మనస్సూ నీరై పోతోంది.
విసిగిపోయిన లక్ష్మీకుమారి, ఆశ చితికిన లక్ష్మీకుమారి, ఒంటరి లక్ష్మీకుమారి తీరని ఆశాభంగంతో వెనక్కి వెళ్ళిపోయింది.
* * *
అలా తీరని విరహాన్ని మిగిల్చి యిద్దరూ వెళ్ళిపోయేక, ఆ విరహం వేడికి క్రమంగా మంచు అంతా కరిగిపోయింది. అలా కరిగిన మంచు పదడుగుల తేడాలో ఒకర్నొకరు గమనించకుండా యిద్దరూ మంచు ముసుగులు కప్పుకొని నిలబడినట్టు నిలబడిన నైట్ క్వీన్ మొక్కల ఆకుల మీద బిందువులుగా జారి అరుణకిరణాలకి అందంగా మెరిసింది.
*****
